गोप्य पत्रको जवाफ अझै आएन: भारत
भारतको आन्ध्रप्रदेशका माओवादी

भारतीय माओवादीलाई नेपालमा तालिम दिइएको भन्ने आरोप भारतको छ

नेपालका माओवादीले भारतीय माओवादीलाई सैन्य र वैचारिक तालिम दिएको उल्लेख गर्दै भारतले नेपाल सरकारलाई गोप्य पत्र पठाएको दुई साता वितिसक्दा पनि नेपालले त्यसबारे अहिलेसम्म जवाफ नदिएको भारतीय राजदूतावासले बताएको छ।

चाड पर्व सकिने वित्तिक्कै त्यसबारे नेपालले जवाफ दिने आशा भारतीय पक्षको छ।

नेपाल सरकारले भने त्यसबारे छानविनपछि मात्र जवाफ दिन सकिने बताएको छ।

हालैका महिनामा नेपालका विभिन्न स्थानमा एकीकृत माओवादीले भारतीय माओवादी कार्यकर्ताहरुलाई सैन्य तथा वैचारिक तालिम दिएको उल्लेख गर्दै भारतीय राजदूतावासले गएको कार्तिक ८ गते परराष्ट्र र गृह मन्त्रालयलाई एउटा गोप्य पत्र पठाएको थियो।
‘कारवाही’

नेपाली र भारतीय सञ्चार माध्यमहरुमा प्रमुखताका साथ प्रकाशित र प्रसारित सो पत्राचारबारेका समाचारहरुमा भारतीय दूतावासले भारतीय माओवादीलाई तालिम दिने एकीकृत माओवादीका वरिष्ठ नेताहरुको नामै किटेर उनीहरुलाई कारवाही गर्न माग गरिएको थियो।

भारतीय दूतावासका प्रवक्ता अपूर्व श्रीवास्तवका अनुसार त्यस पत्राचारका सम्वन्धमा नेपाल सरकारले अझै जवाफ दिएको छैन।

“हाम्रो पत्रको अहिलेसम्म कुनै लिखित जवाफ आएको छैन, चाडपर्वको बेला भएकोले होला।”

हेरौं, केही दिन पर्खौं।”

दूतावासको गोप्य पत्रमा भारतीय माओवादीलाई दाङ, बुटवल, सैनामैना माओवादी शिविरलगायतका स्थानहरुमा नेपाली माओवादीले तालिम दिएको उल्लेख गरिएको समाचारहरुमा जनाइएको थियो।
‘छानविन’

सरकारका प्रवक्ता एवं सूचना तथा संचारमन्त्री शंकर पोखरेलले भारतले आफ्नो गोप्य पत्रमा उल्लेख गरेजस्तो नेपाली माओवादीले भारतीय माओवादीलाई तालिम दिएकोबारे सरकारलाई जानकारी नभएको बताए।

“पत्रको जवाफ परराष्ट्र मन्त्रालयले देला तर हामीलाई अहिलेसम्म त्यसको जानकारी छैन।”

उनले पत्रबारे सरकारले छानविन गरेर जवाफ दिने बताए।

विभिन्न भारतीय र नेपाली सञ्चार माध्यमहरुमा जनाइए अनुसार सो पत्रमा पाकिस्तानस्थित विद्रोही समुह लश्कर-ए-तोएवाका प्रतिनिधि समेत नेपाल आएर नेपाली भूमीमा भारतीय माओवादीलाई विष्फोटक पदार्थ र हातहतियार चलाउनेबारे तालिम दिएको व्यहोरा उल्लेख छ।
‘गलत’

एकीकृत माओवादीका नेताहरुले सो पत्रमा उल्लेख गरिएको भनिएका समाचार सोह्रै आना गलत भएको प्रतिक्रिया दिएका थिए।

एकीकृत माओवादीका अध्यक्ष पुष्पकमल दाहाल प्रचण्ड चीन भ्रमणमा गएर चीन-नेपाल-भारतबीच त्रिदेशीय रणनीतिक समझदारी हुनु पर्ने, र आफ्नो दल र भारतबीचको सम्बन्ध सुधार गर्न आफू छिट्टै भारत जाने खुलासा गरे लगत्तै सो समाचार बाहिर आएको थियो।

सो समाचार बाहिर आउनु भन्दा केहि दिनअघि मात्रै एकीकृत माओवादीका कार्यकर्ता भनिएका व्यक्तीहरुले सोलुखुम्बुमा भारतीय राजदूत राकेश सुदलाई जुत्ता प्रहार गरेका थिए।

सो कदमको भारतीय दूतावास र नेपालस्थित कुटनीतिक सञ्जालले कडा विरोध गरेको थिए।
नेताहरुको हात्तीवन वार्ता विफल
अर्थ मन्त्रालय

कार्त्तिकभित्र बजेट नल्याइए देश आर्थिक भड्खालोमा पर्ने अधिकारीहरुको चेतावनी छ।

बजेट लगायतका राजनीतिक गाँठो फुकाउनको निम्ति भनेर राजधानीको दक्षिणी भेगमा रहेको दक्षिणकाली नजिकैको हात्तीवन रिसोर्टमा गरिएको दुई दिने छलफल विफल भएको छ।

छलफलमा सहभागी नेताहरुले तिहार लगत्तै कार्त्तिक २४ गते उसैगरि मन्थन गर्ने वाचा दोहोर्‍याएका छन्।

सो विफलतापछि बजेट थप अन्योलमा परेको छ।
रित्तो हात

नयाँ सरकार, नयाँ संविधान र नयाँ बजेटको निम्ति निकास खोज्न भनेर राजधानी बाहिर पोको पन्तरो कसेर लागेका नेताहरु शनिबार रित्तो हात फर्किए।

माइक्रो बस रिजर्भ गरेर निजी सहायकहरु समेत नलिकन एकान्तबासमा पुगेका नेताहरुलाई त्यहाँपनि पुराना अडान र वाधाहरु पन्छाउने साइत जुरेन।

तैपनि छलफलमा भाग लिएर राजधानी फर्किए लगत्तै बीबीसीसंगको कुराकानीमा माओवादीका उपाध्यक्ष मोहन वैद्य किरण आशावादी सुनिएका थिए।

“अलि आशावादी हुने त छँदैछ। ठोस निश्कर्ष त केही निकाल्न सकिएन तर सबै विवादित विषयहरु समग्र प्याकेजमै हल गरिनु पर्छ भन्नेमा सबै एकमत भए। अझै अलि छलफल पुगेन,” उनको भनाई थियो।
मन माझामाझ

सञ्चारकर्मीहरुलाई टाढा राखेर दुई दिनसम्म चलेको छलफलले नेताहरुलाई मन माझामाझ गर्ने मौका दिएको ठानिएको थियो।

    ठोस निश्कर्ष त केही निकाल्न सकिएन तर सबै विवादित विषयहरु समग्र प्याकेजमै हल गरिनु पर्छ भन्नेमा सबै एकमत भए। अझै अलि छलफल पुगेन।

मोहन वैद्य किरण, उपाध्यक्ष, एकिकृत नेकपा माओवादी

ठोस परिणाम आउन नसकेपनि विवादित कुराहरुमा वाधा अड्चनपनि धेरै नभएको सो छलफलमा सहभागी एमाले महासचिव ईश्वर पोखरेलको भनाई थियो।

“अड्किएको भनेर ठ्याक्कै त्यस्तो कुनै बुँदा थिएन। विगतभन्दा निकै खुलस्त ढंगले कुराकानी भए। अब कार्त्तिक २४ गते निश्कर्ष निकाल्ने आशा छ,” पोखरेलले भने।

कार्त्तिक महिनाभित्रै बजेट आउन नसके ठूलै दुर्घटना हुन सक्ने बताइएको बेला उक्त समस्या अन्य मुद्दासंगै टुंग्याइने संकेत शीर्ष नेताहरुले दिएका छन्।
सबै नेपालीलाई केन्द्रकै नाममा नागरिकता
constituent assembly nepal

उच्चस्तरीय कार्यदल एकल नागरिकता नीतिमा सहमत बनेको छ

नेपाल संघीय राज्य बनेपछि नेपाली नागरिकता केन्द्रले दिने या राज्यले भन्ने विवादलाई अन्त्य गर्दै राजनीतिक दलहरुले केन्द्रकै नाममा नागरिकता जारी गर्ने सहमति गरेका छन्।

संविधानसभाका विभिन्न विषयगत समितिका मस्यौदा प्रतिवेदनहरुमा रहेका मतभेद कम गर्न बनेको उच्चस्तरीय कार्यदलले विहिबार नै गैर आवासीय नेपालीलाई भावी संविधानमा राजनीतिक बाहेक अरु सबै अधिकार सहितको नेपाली नागरिकता दिने निर्णय पनि गरेको छ।

    एकल नागरिकता नीति लिने सहमति हामीबीच भयो; सबै नेपालीलाई केन्द्रकै नाममा नागरिकता जारी गर्ने व्यवस्था भावी संविधानमा हुनेछ

रमेश लेखक, सभासद तथा उच्चस्तरीय कार्यदल सहयोगी सदस्य

संविधानसभाको मौलिक अधिकार तथा निर्देशक सिद्धान्त समितिले तयार पारेको मस्यौदा प्रतिवेदनमा रहेका नागरिकता सम्बन्धी मतभेदहरु अब टुंगिएका छन्।

एकल नागरिकता

मतभेद कम गर्न गठित कार्यदलले जुनसुकै प्रदेशमा बसेपनि सबै नेपालीले केन्द्रकै नाममा जारी हुने नागरिकता पाउने व्यवस्था नयाँ संविधानमा गर्ने निर्णय गरेको छ।

कार्यदलका एकजना सहयोगी सदस्य तथा नेपाली कांग्रेसका सभासद रमेश लेखक भन्छन्, "एकल नागरिकता नीति लिने सहमति हामीबीच भयो; सबै नेपालीलाई केन्द्रकै नाममा नागरिकता जारी गर्ने व्यवस्था भावी संविधानमा हुनेछ।"

त्यस्तै गैर आवासीय नेपालीलाई विशेष महत्व दिँदै कार्यदलले नेपाली नागरिकताको प्रमाणपत्र दिने व्यवस्था गरेको छ।

सभासद लेखकका अनुसार उनीहरुलाई दिइने नागरिकतामा राजनीतिक अधिकार नहुने भएकाले चुनावमा उठन नपाउने, राजनीतिक मनोनयनमा पर्न नपाउने भएपनि आर्थिक, सामाजिक र सांस्कृतिक अधिकार भने अरु नेपाली सरह हुनेछ।

हर्षबढाइ

गैरआवासीय नेपालीले यस अघि एउटा ऐन मार्फत परिचय पत्र पाउने गरेका थिए।

    यसले नेपालसँगको सम्बन्धलाई अझ बढि भावनात्मक बनाउँछ, गैर आवासीय नेपाली समाज खुशी छ

जुगल भूर्तेल, पूर्व प्रवक्ता, गैर आवासीय नेपाली संघ

त्यसले पनि उनीहरुलाई अब दिइने नागरिकताले जस्तै राजनीतिक बाहेकका सबै अधिकार दिएको थियो।

तर अब संविधानमै आफुहरुलाई विशेष स्थान दिइएकोमा हर्षित हुँदै गैर आवासीय नेपाली संघका पूर्व प्रवक्ता डा जुगल भुर्तेल भन्छन्, "यसले नेपालसँगको सम्बन्धलाई अझ बढि भावनात्मक बनाउँछ, गैर आवासीय नेपाली समाज खुशी छ।"

कार्यदलले शासन प्रणाली, राज्यको पुनर्संरचना लगायतका विषयमा सहमति गर्न बाँकी नै छ।

त्यसैगरी नयाँ प्रधानमन्त्री चयनका सम्बन्धमा पनि अहिलेसम्म सहमति हुन सकेको छैन।

प्रधानमन्त्री चयनका लागि विहिबार भएको १६ औं पटकको मतदानमा पनि एक्ला उम्मेदवार रहँदै आएका नेपाली कांग्रेसका नेता रामचन्द्र पौडेलले बहुमत पाउन सकेनन्।

सत्रौं पटकको मतदान कात्तिक २९ गतेलाई तोकिएको छ।
संविधानमा केन्द्र र प्रदेशका केही अधिकारमा सहमति
संविधानसभा

संविधानसभाका समितिहरुको रिपोर्टमा रहेका विवाद मिलाउन कार्यदल गठन भएको हो

विदेशसंगको सन्धि तथा आर्थिक सम्झौताहरु गर्दा केन्द्रले प्रदेशको समेत सहमति लिनु पर्ने प्रावधान भावी संविधानमा राख्न प्रमुख दलहरु सहमत भएका छन्।

भावी संविधानका विवादित बुँदाहरु सल्टाउन गठित उच्चस्तरीय कार्यदलले उक्त सहमति बनाएको हो।
लेनदेन

आईतबार न्यायापालिका सम्बन्धी विवाद टुंग्याउँदा माओवादी एक कदम पछि हटेको जस्तो देखिएको थियो।

सोमबार चाहीं माओवादीले भने अनुसार प्रदेश र केन्द्रबीचको अधिकार बाँडफाँडमा सहमति भएपछि अरु दल पछि हटेको जस्तो देखिएको छ।

सोमबार भएको सहमति अन्तर्गत अन्य देशसंग सन्धि गर्दा केन्द्रको एकलौटी भूमिका रहने भएपनि प्रदेशसंग सम्बन्धित विषयमा त्यस्तो सन्धि गर्नुभन्दा पहिले उसको पनि सहमति आवश्यक बनाइएको छ।

“प्रदेशको सूचीभित्र परेका विषयहरुमा सन्धि, सम्झौता गर्दा प्रदेशको सहमति लिनुपर्छ भन्ने प्रावधान राख्न सहमति भएको छ। यो कुरामा यस अघि सहमति भएको थिएन किनभने केही दलहरुले प्रदेशसंग केवल परामर्शमात्रै गरे पुग्ने धारणा राखेका थिए,” एकजना माओवादी नेता देव गुरुङ्गले बताए।

प्रदेशहरुले केन्द्रको सहमतिमा आर्थिक सम्झौताहरु गर्न सक्नेमा पनि दलहरु सहमत भएका छन्।
सेनापति नियुक्तिमा सहमत

सोमबारै भएको अर्को सहमतिमा भावी संविधानमा प्रधानसेनापतिको नियुक्ति र बर्खास्तसंबन्धी प्रक्रिया रहेको छ।

डेढ वर्ष अगाडि माओवादी नेतृत्वको सरकार प्रधानसेनापतिलाई बर्खास्त गरिएपछि उत्पन्न विवादका कारण हटेको थियो।

    छलफल बडा रोचक र रचनात्मक ढंगले अगाडि बढिरहेको छ। हामी सहमतिका साथ संविधान बनाउँछौं भन्ने लक्षणहरु राम्ररी देखा परेका छन्।

झलनाथ खनाल, अध्यक्ष, नेकपा एमाले

त्यतिबेलाका प्रधानमन्त्री प्रचण्डले सरकारमा सम्मिलित अन्य दललाई बेवास्ता गर्दै सेनापतिलाई हटाउने निर्णय गरेका थिए भने राष्ट्रपतिले उनको निर्णय उल्ट्याइदिएका थिए।

अबको संविधानमा चाहिं मन्त्रिपरिषदको सिफारिशमा राष्ट्रप्रमुखले प्रधानसेनापतिलाई नियुक्त वा बर्खास्त गर्न सक्ने प्रावधान राख्न दलहरु सहमत भएका छन्।
‘सन्तुष्ट’

दुई सयभन्दा बढि यस्ता विवादित मुद्दाहरु सल्ट्याउन गठित कार्यदलको समय कार्तिक १८ गतेसम्मको लागि तोकिएको छ।

गएको केही दिन यता निकै सक्रिय कार्यदलले गरेको प्रगतिप्रति नेताहरु सन्तुष्ट भएका छन्।

सोमबारको सहमतिपछि पत्रकारहरुसंग बोल्दै एमाले अध्यक्ष झलनाथ खनालले भने, “छलफल बडा रोचक र रचनात्मक ढंगले अगाडि बढिरहेको छ। हामी सहमतिका साथ संविधान बनाउँछौं भन्ने लक्षणहरु राम्ररी देखा परेका छन्।”

संविधान निर्माणबारे ‘रचनात्मक’ छलफल भएपनि नयाँ प्रधानमन्त्री चुन्ने विषयमा भने कुनै प्रगति भएको छैन।

सोमबार भएको पन्ध्रौं पटकको चुनाव पनि विफल भयो।
किन थेगि नसक्नु गरी बढ्यो सुनको आयात?
सञ्जय ढकाल

सञ्जय ढकाल

बीबीसी नेपाली सेवा, काठमाण्डू

अर्थ मन्त्रालय

आयात थेग्न नसकेपछि सरकारले सुन भित्र्याउनमा अस्थायी प्रतिबन्ध लगाएको छ

थेग्नै नसकिने गरी भित्रिएको सुन अधिकांश पूँजी पलायनको निम्ति वा नेपालपट्टिको सस्तो भन्सार दरको दुरुपयोग गर्न भारततर्फ गएको अधिकारीहरुको अनुमान छ।

गएको एक वर्षमा अघिल्लो वर्षभन्दा तीन गुना बढि करीब ४४ अर्ब रुपियाँको सुन आयात भएको थियो।

धान्नै नसकिने गरी सुन भित्रिएपछि सरकारले उक्त बहुमूल्य धातुको आयातमा अस्थायी प्रतिबन्ध लगाएको छ।
अस्वाभाविक वृद्धि

गएको वर्ष नेपालले कुल निर्यातमार्फत ५० अर्ब रुपियाँ चानचुन कमायो।

अनौठो त के छ भने लगभग त्यति नै रकम केवल सुन किन्नमै नेपालले खर्च गर्‍यो।

देशको सम्पूर्ण निर्यातले सुन किन्नमात्रै पुग्ने स्थिति कसरी आयो त?

केही समय अगाडि एउटा सार्वजनिक कार्यक्रममा बोल्ने क्रममा नेपाल राष्ट्र बैंकका गभर्नर डा युवराज खतिवडाले सुनको बाढीले आफु छक्क परेको बताएका थिए।

“नेपालमा सुनको औसत माग भनेको पहिले पहिले आठ दश अर्बको हुन्थ्यो। लौ दोब्बरै बढेछ भनेपनि २० अर्ब हुन्थ्यो होला। तर ४० अर्ब रुपियाँ भन्दा बढिको सुन आउँदा पनि पुगेको छैन। सुनप्रतिको भोक किन बढेको हो मैलेपनि बुझ्न सकेको छैन,” डा खतिवडाले बताएका थिए।

सुन आयातमा भएको वृद्धिको कारण खोतलेका मानिसहरुका अनुसार अचानक आन्तरीक माग बढेको हुन सक्ने तर्कमा दम छैन।

नेपाल राष्ट्र बैंकका भूतपूर्व गभर्नर दिपेन्द्र बहादुर क्षेत्रीका अनुसार लगानीका अन्य अवसर नभएको बेला केही मानिसहरुले सुनमा लगानी गरेका पनि हुन सक्छन्। तर त्यो नै माग बढ्नुको मुख्य कारण होइन।

“मुख्य कुरा चाहीं नेपालबाट भारततर्फ सुन लैजान सजिलो भएको छ। विदेशी मुद्रा तिरेर आएको सुन भारततर्फ जानु तर भारतीय रुपियाँ यहाँ फर्कन नसक्नुका कारणले भारुको अभाव चर्किएको छ भने सुन आयात हाम्रा लागि समस्या बनेको छ,” क्षेत्रीले भने।
दुई कारण

त्यसरी भारततर्फ सुन जानुमा दुईवटा कारण प्रमुख रुपमा आएका छन्।


