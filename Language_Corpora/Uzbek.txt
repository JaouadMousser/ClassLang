Роза Ўтинбоева: АҚШ базасига ёнилғи таъминотидан Қирғизистонга наф бўлмаяпти

Маҳаллий радио билан суҳбатида Қирғизистон Президенти Роза Ўтинбоева Бишкекдаги АҚШ Транзит марказини ёнилғи билан таъминлаш тартибини танқид қилди.

Қирғизистон раҳбари Америка базасига ёнилғи етказаётган оффшор бизнес ширкатлари фаолиятига чек қўйиш истагини билдирган.

Ўтинбоева хоним сўзларига кўра, Қирғизистондаги АҚШ Транзит марказига ёнилғи таъминлашдан кўплаб оффшор компаниялари фойда кўрмоқда, республиканинг ўзига эса бу бизнесдан наф бўлаётгани йўқ.

Қирғиз радиоси билан интервьюсида Президент Ўтинбоева Қирғизистон Ташқи ишлар вазирлигининг олдинроқ эълон қилган баёнотини шарҳлаган.

Ташқи ишлар вазирлиги АҚШ ҳукумати билан Mina Corp ширкати ўртасидаги Транзит марказини ёнилғи билан таъминлашни кўзда тутувчи шартномани қайта кўриб чиқишга чақирган.

Баёнотда Қирғизистон прокуратураси ўзининг терговини ниҳоясига етказгунича Mina Corp билан ҳамкорликни тўхтатиб туриш сўралган.

"Ўзингиз тушуниб турганингиздек, бу Транзит марказидаги кўплаб Америка учоқларига ёнилғи етказиб бериш катта бизнес. Ва бу бизнесдан фақат оффшор ширкатларигина даромад кўраяпти. Қирғизистонга, бизнинг бюджетимизга пул тушмайди. Келадиган бўлса ҳам жуда оз миқдорда. Маблағлар асосан оффшорга, бошқача айтганда, фақат ҳавода мавжуд, бизнинг мамлакатимизга алоқаси йўқ виртуал компанияларга кетаяпти", деб айтган Роза Ўтинбоева.

"Биз ўйлаймизки, бу турдаги ноқонуний Қирғизистонда юз бераётган экан ва Қирғиз ҳукумати бюджетига зарур тушумлар тушмаётган экан, биз бундай бизнеснинг бу ерда фаолият юритишига қаршимиз. Биз ўз баёнотимизда бунга қарши эканлигимизни изҳор этдик", деб айтган Қирғизистон раҳбари.

Америка матбуотига кўра, ноябр ойи бошида Пентагон авиаёнилғи таъминлаш борасида Mina Corp ширкати билан янги битим имзолаган.

Mina Corp компаниясининг ўзи ҳақида маълумотларни тақдим этишдан воз кечаётган сирли, бироқ Америка ҳарбийларининг ишончли алоқаларга эга ширкат экани айтилган.

Америка матбуоти АҚШ парламенти комиссияси ширкат фаолиятини текширганини, бироқ қонун бузилиши ҳолларини аниқламагани ҳақида ёзган.

Қирғизистоннинг апрел ойидан кейин қудратга келган ҳукумати Бишкекдаги "Манас" аэропорти ҳудудида жойлашган АҚШ Транзит марказини ёнилғи билан таъминлаш битимлари ноқонуний бўлгани, мамлакатнинг собиқ президентлари Асқар Акаев ва Қурманбек Бакиев яқинлари билан ҳамкорлик қилинганини танқид қилган.

Даставвал "Манас" деб аталган ҳарбий база АҚШ ва иттифоқчиларининг Афғонистондаги аксилтеррор амалиётларини дастаклаш мақсадида 2001 йилда ташкил этилган эди.

2009 йилда собиқ президент Қурманбек Бакиев Америка томони ҳарбий база учун кам маблағ тўлаётгани важи билан уни ёпиш ҳақидаги парламент қарорини чиқаришга эришган, бироқ ярим йиллик музокаралардан кейин ҳарбий база номини Транзит марказига ўзгартирилгани ҳақидаги келишувга эришган эди.
Мисрдаги Исломий мактабларда ўқиётган талабалар ортга қайтарилди
Душанбе аэропорти

Ота-оналар фарзандларини ташқарига чиқишларини тушгача пойлашди.

Миср Исломий таълим даргоҳларида ўқиётган тожикистонлик ўқувчи ва талабаларнинг навбатдаги гуруҳи-камида 100 нафар киши ватанга қайтарилган.

Ўқув йили ўртасида таълим дастурида узилиш пайдо қилиб қайтарилган талаба-ёшларнинг ота-оналарига кўра, мазкур амал Тожикистон ҳукумати буйруғи билан элчихона томонидан амалга оширилган.

Талаба-ёшлар Душанбе аэропотида қарийб 2-3 соатлик суҳбатдан ўтказилган.

Бир қатор кузатувчилар ушбу тадбирни босим сифатида талқин қилишган.

Мисрга қайтарилиш умиди

Миср талаба-ёшлари учоқдан тушганларидан сўнг улар суҳбат тушгача давом этди. Шу сабабдан ота-оналар фарзандларини ташқарига чиқишларини тушгача пойлашди.

Мисрдан қайтган яқинларини кутаётган кишилар мамлакатнинг турли қисмларидан келишганди.

Файзободлик Эшони Умар икки фарзанди Мисрда ўқиб келганлигини айтади. 28 ёшли Қори Ҳикматулло икки ярим йилдан буён Мисрдаги Ал-Азҳар мадрасасида таълим олаётган экан. Қизи эса, Мисрда ҳаммаси бўлиб тўрт ой таълим олганидан сўнг қайтарилмоқда экан.

-Улар Қуръон тафсири, араб тили, инглиз тилини ўрганаяптилар. Яна компютерни ўрганаяптилар. Улар ўз давлатимиз равнақи йўлида ўқияптилар. Токи, одамлар маърифатли бўлишсин ва ватанни обод қилишсин. Лекин, нима булдики, талабаларни уйларига қайтариш ҳақида буйруқ берилди. Улар эса, таълимни белгиланган даражада олишни исташади. Масалан, ўглим яна 3 ярим йил ўқиши керак эди,-дейди Эшони Умар.

Ота Тожикистоннинг Мисрдаги элчихонаси у ердаги талаба ёшларни тўплаб мажлис ўтказганини айтади. Унга кўра, бу тадбир ҳукумат топшириғи билан амалга оширилмоқда. Ота Тожикистонда маълум расмиятчиликлардан сўнг болалари яна Мисрга қайтарилишига умид билдиради.
Мисрдан қайтарилган болакай

Мисрдан қайтарилган талаба-ёшларнинг бир қисми вояга етмаган болалардир. 14 ёшли мана бу бола ҳам Мисрдан қайтарилди

Панжакентдан келиб фарзандини кутиб олаётган Холмаҳмад Норов ўгли Парвиз икки йил муқаддам ўз хоҳиши билан Мисрга жўнаганлигини айтади. Маълум бўлишича, Парвизнинг йиллик таълими учун пул тўланган экан. Холмаҳмад Норов боласининг қайтарилиши фақат моддий эмас, балки маънавий томондан ҳам зарар эканини айтади.

-У ўқишини давом эттириши, ярим йўлда колмаслиги керак. Ўғлим у ерда қизиқиш билан илм ўрганаётган эди. Араб ва урду тилларини ўрганаётган эди. Унинг барча ҳаракатлари таржимон бўлишга қаратилганди,-дейди Холмаҳмад Норов.

Ота-оналар ҳадик билан гапиришарди.

Гарчи, ўзаро суҳбатларида улар фарзандларининг мажбуран ортга қайтарилаётганларини таъкидлашса-да, микрафонда бу фикрни айтишдан сақланишарди.

"Ҳукумат фармонига биноан" деган бошқача кўриниш беришади жумлаларига. Бирин-кетин ичкаридан чиқаётган талабаларнинг ўзлари саволларимизга жавоб беришни исташмади.

Мазкур қарор олинишига сабаб нима?

Тожик ёшлари кўпроқ Исломий давлатлардаги диний мадрасаларда, хусусан, Миср исломий таълим даргоҳларида ўқишларини ота-оналар айни мамлакатларда ўқиш нархи арзонроқ ва яшаш енгилроқ эканлиги билан изоҳлашади.

Лекин, таълим учун тўланадиган йиллик тўлов қанча эканлигини ҳеч ким айтмади.

Мисрдан қайтганларнинг бир қисми вояга етмаган болалар. Ота-оналарнинг айтишларича, кўп ҳолларда болалар 6 ёшдан ўқишга қабул қилинадилар. Болаларнинг ўқиши ва моддий таъминоти эса, бепул эканлиги айтилади.

-Ҳукумат маслаҳатчилари хорижда ё террорчи тайерланади ва ё мамлакатга мувофиқ келмайдиган салафия ёки Ҳизбут-таҳрир каби оқимларга қўшилиб кетадилар, дея тушунтиришгандир, дейди 10 ёшли ўғли Тожикистонга қайтарилганини айтган Саидумар Ҳусайний.
Саидумар Ҳусайний

Саидумар Ҳусайнийнинг 10 яшар ўғли ҳам қайтарилди

Саидумар Ҳусайний қайтиб келаётган ёшлар тақдиридан хавотирини билдиради.

-Ўқув йилнинг ўртасида улар қайси таълим даргоҳларига кабул қилинадилар, диний таълим даргоҳларимиз кам, агар бу ерда ўқишга ота-оналар қаноат қилишганда фарзандларини хорижга жўнатмас эдилар, - дейди у.

Саидумар Ҳусайний Исломий давлатда диний таълим олаётган ёшларнинг ортга қайтарилганига бошқа сабаб ҳам бўлиши мумкинлигини айтади:

"Тожик халқи, хусусан, ёшларнинг диний тарбияси ва диний савияси юқорилаб бораётган экан, улар қайтгач, бу ерда яна кўплаб кишиларга диний таълим бериши мумкин. Буни ҳукуматимиз ўзи учун хатар деб кўрмоқда", деди Саидумар Хусайний.

Мисрда аниқ қанча сонда тожикистонлик ўқиши маълум эмас. Душанба куни қайтганлар сони тахминан 100 дан 200 нафаргача дейилади. Улар бепул тарзда олиб келингани маълум. Аниқроғи, ўтган ҳафта Саудия Арабистонига ҳаж сафарига жўнаган тожикистонликларни олиб учган учоқда қайтарилган...

Тожикистон ҳукумати қошидаги диний қўмита мулозими Идибек Зиёевнинг маълум қилишича, бунгача ҳам Исломий мамлакатларда таълим олаётган ўқувчи-талабаларнинг бир қисми қайтарилган ва жараён давом этмоқда.

-Исломий давлатларда диний таълим даргоҳларда ўқиётганлар 1000 нафар атрофидадир. Улардан 400дан ортиқроғи ватанга аллақачон қайтарилган. Жараён давом этмоқда. Қайтарилган талаба-ёшлар Тожикистондаги диний ва дунёвий таълим даргоҳларида ўқишларини давом эттиришлари мумкин, - дейди мулозим.

Август ойи охирларида Тожикистон Президенти Имомали Раҳмон мамлакатдаги оилаларни хориждаги мадрасаларда таълим олаётган фарзандларини ватанга чақириб олишга ундаганди.

"Мен сизлардан фарзандларингизни ортга чақиришларингизни сўрамоқчиман, чунки бу мактабларнинг аксари диний мактаблар эмас. Болаларингиз экстремист ва террористларга айланади ва келажакда Тожикистоннинг душманлари ва сотқинга айланадилар," - деб айтганди Президент.
Ер босиб олганлар ўзларига қонуний ер ажратилишига эришмоқчилар
Ўш шаҳри четидаги фермерлик ери(Би-би-си мухбири Рустам Қобил 2009 йил кузида тасвирга олган сурат)

Ўш вилояти Қорасув туманидаги деҳқончилик ерларини тортиб олганлар ўзларига қонуний равишда уй-жой қуришлари учун ер ажратилишига эришиш мақсадида штаб тузишга қарор қилганлар.

Штаб тузиш қарорига Ўш вилояти мулозимлари билан музокаралардан кейин келинган.

Бу штаб аъзолари уй-жойга муҳтож кишиларнинг рўйхатини тузишни бошлаганларини, рўйхат бошига шу йил июн ҳодисаларида ҳалок бўлганларнинг оилаларини қўйишларини айтишаяпти.

Улар ўзларининг талабларини расмийларга тақдим этмоқчи эканлари, агар талаблари бажарилмаса, норозилик амалиётларига қўл уришлари ҳақида огоҳлантирганлар.

Ўш вилояти расмийларига кўра, 7 ноябр куни минг нафарча қирғиз миллатига мансуб кишилар Қорасув туманидаги бир неча ўзбек қишлоқлари аҳлига тегишли бўлган деҳқончилик ерларини тортиб олишни бошлаганлар.

Гувоҳларга кўра, ер босиб олувчилар далаларда экин ҳосиллари бўлишига қарамасдан, экинларни пайҳон қилиб, уй-жой қуриш учун ер бўлиб олишни бошлаганлар, ер ўзларига тегишли эканини намойиш этиш мақсадида июн ойида ҳалок бўлган яқинларининг суратларини осиб қўйишган.

Айрим хабарларда мингтача, айрим хабарларда эса бир неча минг киши деб айтилган асосан қирғиз миллатига мансуб кишилар Ўш шаҳрига яқин дала майдонларини 8 ноябр куни ҳам босиб олишни давом эттирганлар.

Хабарларга кўра, бу кишилар кўп йиллардан буён Ўш шаҳрида яшашлари, ўзларининг уй-жойлари йўқлиги, айримлари эса шу йилги июн ойидаги ҳодисалар пайти уйлари куйиб кетганини айтишган, шу ердан ўзларига уй-жой қуриб олмоқчи эканларини билдиришган.

Бир кун илгари бу одамлар билан Ўш вилояти раҳбарлари учрашганлар, уларнинг ҳаракатлари ноқонунийлигини тушунтиришга ҳаракат қилганлар.

бу ерга босинг Ўш атрофида ерни босиб олаётганлар расмийлардан норози

Аммо 8 ноябр куни ҳам эрталабдан одамлар ҳали экинлари бор деҳқончилик ерлари тақсимланиб олинаётганининг гувоҳи бўлганлар.

Ўш вилоят раҳбарлари бугун ерни босиб олаётганларга бу амалларини тўхтатишлари учун икки соат муҳлат беришган, кейин полиция махсус кучлари ерни босиб олаётганлардан 30 кишини ҳибсга олгани ҳақида хабар қилди.

Гувоҳлар полиция ер босиб олганларни тарқатаётганда кўпчилик ўз ихтиёри билан далаларни тарк этгани ҳақида айтишади, аммо айримлар Ўш шаҳри билан Ўш аэропортини боғлайдиган йўлни тўсиб олганлар, бирмунча вақт траноспорт қатнови тўхтаган.

Расмийлар Қорасув туман прокуратурасидан айтишларича, ҳуқуқ-тартибот органларига ер босиб олганларнинг фермерлик ерларида уй қуришни бошламасликлари учун қурилиш материаллари ортилган автомобилларни ўтказмаслик буйруғи берилган.
'Азимжон Асқаров ва у билан маҳкамага тортилганлар калтакланишган'
Азимжон Асқаров

Азимжон Асқаров июн ойидаги зўравонликларда қўл борликда айбланиб, бир умрлик қамоқ жазосига ҳукм қилинганди

Қатор инсон ҳуқуқлари гуруҳлари тарқатган хабарларга кўра, Қирғизистон жанубидаги бир умрлик қамоқ жазосига ҳукм этилган таниқли ўзбек инсон ҳуқуқлари фаоли Азимжон Асқаров ва яна етти кишининг шикоят аризаларини кўриб чиқаётган аппеляцион маҳкама жараёнида судланувчилар калтакланганлар.

Даъво қилинишича, ўтган пайшанба куни маҳкамага келтирилган пайт айбланувчиларнинг таналарида калтак изларини кўриш мумкин бўлган.

Биз Қирғизистондаги қатор маҳкамаларни кузатиб келаётган Ҳюман Райтс Уотч ташкилотининг Марказий Осиё бўлинмасидан Оле Солванг билан боғланиб, Азимжон Асқаров ва билан бирга маҳкамадагиларнинг бу галги калтакланиши ҳақида қандай тафсилотлар маълум эканлигини сўрадик:

Оле Солванг: Биз ушбу маҳкама жараёнида ҳозир бўлган бир қатор шахслар билан суҳбатлашишга муваффақ бўлдик. Уларнинг айтишларича, айбланувчилар маҳкама биносидан олиб чиқилаётган вақти уларга ҳужум қилиб калтаклай бошлаганлар. Улардан бири, ҳатто, қонли жароҳат олган. Гувоҳларга кўра, қамоқхона машинасига олиб борилгунга қадар уларни, шунингдек, полиция ходимлари уриб-тепиб боришган.

Би-би-си: Лекин, баъзи инсон ҳуқуқларини ҳимоя қилиш гуруҳлари Азимжон Асқаров ва у билан бирга маҳкамага тортилганлар ўша куни маҳкамага олиб келинган вақтлариёқ калтакланган бўлганлари, баъзилари ҳатто машинадан тушиб, ўзлари юролмай қолганлари ҳақида хабар беришмоқда. Бу хабарлар асослими?

Оле Солванг: Биз бу хабарларни ҳам ўрганмоқдамиз. Бу каби ҳолатлар авваллари ҳам рўй берганди, лекин ҳар доим ҳам нималар рўй берганлигини тўла аниқлашнинг имкони йўқ. Муаммо шундаки, айбланувчилар ошкорона тергов мобайнидаги қонунбузарликлар ва тазйиқлар ҳақида гапиришдан жуда қўрқадилар. Аввалги маҳкама жараёнларида биз ўзимиз айбланувчиларда калтак ва қийноқлар белгилари борлигини кўрганмиз. Лекин, шунда ҳам улар бу ҳақда гапиришдан қўрққанлар. Бироқ, охирги икки маҳкама жараёнида, ҳимоячиларнинг айтишларича, улар ўзларига нисбатан ноқонуний муносабат бўлганлиги ҳақида бир оз бўлса ҳам гапира бошлаганлар.

Би-би-си: Улар нималар ҳақида айтишибди?

Оле Солванг: Уларнинг айтишларича, қўйилган айбловларга иқрор бўлиш ва бир-бирларига қарши кўрсатма беришга мажбурланганлар.

Би-би-си: Ўтган ҳафта маҳкамадан олиб чиқилаётган вақти айбланувчиларни ким калтаклай бошлаган?

Оле Солванг: Жабрланувчиларнинг яқинлари ҳужум қилиб калтаклай бошлаганлар. Мана шу ҳолатга қирғиз расмийлари алоҳида эътибор беришлари лозим ва бу амалларга қўл урганларни полиция ходимларими ва ё бошқаларми, бундан қатъий назар жавобгарликка тортишлари лозим.

Би-би-си: Бу каби ҳолатлар ҳақида маҳкамаларни кузатиб келаётган халқаро ташкилотлар бир неча бор ўз хавотирларини изҳор этганлар. Лекин, шунга қарамай, бу давом этмоқда, бу нимадан далолат беради?

Оле Солванг: Афсуски, сиз ҳақсиз, биз бу ҳолатларга кўплаб маҳкамаларда гувоҳ бўлиб келмоқдмиз. Маҳкамалар мобайнида хавфсизлик таъминланмагани катта муаммо бўлиб келмоқда. Жабрланувчиларнинг яқинлари айбланувчилар, уларнинг ҳамоячиларига ҳужум қилишмоқда. Октябр ойида рўй берган ўта жиддий бундай ҳодисалардан сўнг, расмийлар баъзи чораларни қўллаётгандек. Маҳкама жараёнидаги полиция ходимлари сонини кўпайтирдилар, лекин охирги ҳодиса шуни кўрсатиб турибдики, бу чоралар етарли эмас. Расмийлар айбланувчилар дохил ҳамманинг хавфсизлиги таъминлаши учун қўшимча чоралар жорий этишлари лозим.

Би-би-си: Азимжон Асқаров ва у билан бирга маҳкамага тортилганларнинг шу кеча-кундуздаги аҳволлари ҳақида бирон нарса маълумми?
Россияда журналистнинг қаттиқ калтакланиши хавотирларга сабаб бўлди

Давлат Қудрат

Би-би-си, Москва

Пикет

Олег Кашинга қилинган ҳужум юзасидан жиддий текширув ўтказиш талаб қилинмоқда

"Коммерсант" рўзномаси мухбири Олег Кашиннинг қаттиқ калтаклангани Россия журналистлари ва ҳуқуқ фаоллари қаттиқ хавотирларига сабаб бўлмоқда.

Президент Медведевга йўлланган мурожаатномада Олег Кашин ҳамда бошқа журналистларга нисбатан содир этилган жиноятлар ҳар томонлама тергов этилиши талаб этилган.

Россия ҳуқуқ-тартибот органларига кўра, журналистнинг калтакланишига касбий фаолияти сабаб бўлган бўлиши мумкин.

Ўтган ҳафта охирида журналист Олег Кашин ўз уйи олдида икки номаълум шахс томонидан қаттиқ калтакланиб кетилганди. Шифохонада журналистнинг аҳволи ҳануз оғир эканлиги айтилади.

Шифокорларга кўра, 30 ёшли журналистнинг мияси чайқалган, бир оёғи, жағлари синдирилган ва қўл бармоғлари қаттиқ жароҳатланган.

У шифохонада бир неча жарроҳлик амалиётини бошидан кечирган.

Россия прокуратураси тергов қўмитасининг махсус вакили Владимир Маркиннинг айтишича, суюқасд бўйича турли тахминлар ўрганилмоқда.

"Фожеа бўйича биз турли тахминларни ўрганмоқдамиз. Жумладан, Олег Кашин журналистик фаолияти боис калтакланганига оид тахмин ҳам шулар қаторида. Кашиннинг журналистик фаолияти ва ўз интернет-блогида билдирган фикрлари, энг асосий тахмин сифатида кўрилмоқда", деб айтди Владимир Маркин.
Юрий Кашин

Шифокорларга кўра, журналистнинг мияси чайқалган, бир оёғи, жағлари синдирилган ва қўл бармоғлари қаттиқ жароҳатланган

"Коммерсант" рўзномасининг сиёсий масалалар бўйича бўлим муҳаррири Глеб Черкасовнинг айтишича, Олег Кашинга нисбатан суюқасдга у ёзган мақолалар сабаб бўлгани аниқ.

"Ҳужум журналистдан қасд олиш ва қўрқитишга қаратилган. Ҳужумчилар мақсади - Олег бундан буён юрмаслиги учун унинг оёқлари синдирилган, бошқа гапира олмаслиги учун жағлари синдирилган, бошқа мақола ёзолмаслиги учун унинг бармоқлари синдирилган. Бу нафақат Олег Кашинга, балки унинг ҳамкасбларига қаратилган огоҳлантириш амалиётидир. Агар Россия ҳокимияти ва жамияти томонидан бундай ҳодисаларга чек қўйилмаса, мамлакат келажаги жуда ёмон бўлиши мумкин", дейди журналист Глеб Черкасов.

Ўз навбатда Президент Дмитрий Медведев, Олег Кашиннинг калтаклангани бўйича очилган жиноий иш Россия Бош прокурори Юрий Чайка ва Ички ишлар вазири Рашид Нургалиевлар томонидан махсус назорат остига олинишига буйруқ берган.

Кузатувчилар Коммерсант рўзномасига нисбатан суиқасд Россия жамиятида сўз эркинлиги ва журналистларга бўлган муносибатнинг яққол акс эттиришига ишора этишади.

Сиёсий фанлар доктори Алексей Бинецкийнинг фикрича, Россияда журналистларга нисбатан содир этилган жиноятларнинг аксарияти фош этилмайди.

"Олег Кашин Россияда қаттиқ калтакланган биринчи журналист эмас. Афсуски, Россияда бундай ҳоллар ниҳоятда кўп учрайди. Хусусан, Россия узоқ минтақаларида журналистларга нисбатан содир этилган жиноятларнинг аксарияти фош этилмайди", - дейди сиёсатшунос Алексей Бинецкий.

Айни дамда кўпчилик кузатувчилар "Коммерсант" мухбирига нисбатан суиқасдни буюрган шахслар қўлга олинишига шубҳа билдиришади...

Мустақил манбаълар ҳисоб-китобларига кўра, жорий йил бошидан буён Россияда 8 нафар журналист ўлдирилган ва 40 ортиғи калтакланган.
Оле Солванг: Биз айбланувчиларнинг биронтаси ё-да, уларнинг ҳимоячилари билан суҳбатлаша олмадик. Умид қиламизки, расмийлар Асқаров ва шунингдек, бошқаларга ўз ҳимоячилари билан юзма-юз учрашиш имкон яратадилар. Чунки, шу вақтгача улар ўз ҳимоячилари билан ҳоли учрашиб, нималар содир бўлгани ҳақида гаплашишларига рухсат берилмаган. Шу вақтгача, расмийлар айбланувчиларга ўз ҳимоячилари билан ҳоли учрашишга беришмаяпти. Бу эса, ўз навбатида Қирғизистон жиноий процессуал қонун-қоидалари аниқ бузилишидир.