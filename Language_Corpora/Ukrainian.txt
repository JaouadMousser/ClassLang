"Регіональні" мери і депутати: не все однозначно
Вибори

"Фронт змін" Арсенія Яценюка вимагає скасування рішення про результати виборів до Донецької облради та міськради, а також Луганської та Запорізької облрад.

"Підставами для подання відповідних позовів стали численні порушення виборчого законодавства виборчими комісіями, які призвели до масового викривлення результатів волевиявлення виборців", - повідомляє прес-служба партії.

"Фронт змін" уже оскаржив результати голосування до Васильківської міської ради (Київська область) через, як твердять у партії, численні порушення законодавства міською виборчою комісією.

У Харкові переможець Геннадій Кернес погодився на перерахунок голосів на виборах, якщо таке рішення ухвалить суд.

"Якщо порушення є і суд вирішить, то я підкорюся будь-якому рішенню", - заявив пан Кернес.

5 листопада Харківський міськвиборчком оголосив Геннадія Кернеса переможцем виборів.

    Якщо порушення є і суд вирішить, то я підкорюся будь-якому рішенню.

Геннадій Кернес

Напередодні представники бютівця Арсена Авакова, його головного суперника на посаду мера, вимагали в суді зобов'язати Харківський міськвиборчком перерахувати голоси на 56 дільницях.

Після того, як суд відмовив у задоволенні позову, Клацнути юристи пана Авакова подали апеляцію.

Поки її не розглядали.

У Луганську мером може бути оголошено комуніста Спиридона Кілінкарова

Луганський окружний адміністративный суд ухвалив рішення, яким зобов'язує Луганську міську територіальну виборчу комісію виправити дані голосування на 3 виборчих дільницях Луганська.

Прес-служба Комуністичної партії повідомляє, що після перерахунку бюлетенів у присутності працівників прокуратури виявилося, що пан Кілінкаров отримав на 44 голоси більше, ніж було зафіксовано у протоколах.

Відрив його головного конкурента регіонала Сергія Кравченка становив усього 21 голос.

Якщо рішення суду буде виконано, то із перевагою у 23 голоси мером можуть оголосити Спиридона Кілінкарова.

Попередні результати

За даними голосування, які продовжують оприлюднювати територіальні виборчі комісії, представники Партії регіонів керуватимуть в 11 із 24 обласних центрів України.

Натомість висуванці опозиційної "Батьківщини", яка, за попередніми даними, вийшла на друге місце за результатами виборів, керуватимуть лише у 2 обласних центрах - Запоріжжі та Хмельницькому.

Окрім "Батьківщини", 2 мери (у Полтаві та Вінниці) має маловідома партія "Совість України", лідером якої є Хачатур Хачатурян, ректор приватного Київського міжнародного університету.

Праворадикальне ВО "Свобода" матиме мера у Тернополі, "Сильна Україна" Тігіпка – у Луцьку. Також посади мерів здобули кандидати від партії "Єдність", УПН, Української християнської партії та кількох інших.

Найзапеклішим протистоянням кандидатів від Партії регіонів та "Батьківщини" відзначилися вибори у Одесі, де цими вихідними представник Партії регіонів Олексій Костусєв склав присягу мера.

    Партія влади не скрізь досягла очікуваного результату і поступилася опозиції у кількох регіонах, у тому числі і тих, де, згідно із соціологічними опитуваннями, мала всі шанси забезпечити собі переконливу перемогу.

Ганна Герман, заступниця голови Адмінстрації президента

В Івано-Франківську мером було переобрано Віктора Анушкевичуса від Української народної партії, тоді як абсолютну більшість у місцевій раді отримали представники ВО "Свобода."

Популярність цієї політичної сили на Прикарпатті навіть привела до певного виборчого курйозу, коли "Свобода" отримала у Івано-Франківській міськраді більше мандатів, аніж висунула кандидатів. Відтак, у Івано-Франківській міській раді працюватимуть 59 депутатів замість 60.

Водночас уперше у цьому місті депутатські мандати отримають представники Партії регіонів - 1 у мажоритарному окрузі та 3 за партійними списками.

Загалом у Прикарпатті Партія регіонів стала четвертою за кількістю голосів - після "Свободи," "Батьківщини" та "Фронту змін."

Заступник керівника президентського секретаріату Ганна Герман заявила, що радикалізація настроїв частини українського суспільства, що засвідчили місцеві вибори, - "привід для серйозних роздумів." На думку пані Герман, треба звернути увагу на те, "як розуміють демократію люди, що підтримують "Свободу."

"Очевидно, що зростання популярності цієї політичної сили є наслідком розчарування у так званих демократах. Разом із тим, це сигнал для влади щодо певного переформатування політичної карти України із усіма наслідками, що випливають звідси," - пише Ганна Герман у статті до "Дзеркала тижня."

У цій статті пані Герман також визнала, що "партія влади не скрізь досягла очікуваного результату і поступилася опозиції у кількох регіонах, у тому числі і тих, де, згідно із соціологічними опитуваннями, мала всі шанси забезпечити собі переконливу перемогу."
Українці більше купують долари, ніж продають

Анастасія Зануда

Бі-Бі-Сі, Київ

Долар

Попит на тверду валюту в Україні майже зрівнявся із тим, що спостерігався у передкризовому листопаді 2008 року.

У жовтні цього року українці купили валюти на 3,2 мільярди доларів, а продали – лише на 1,34 мільярдів. Тобто різниця між купівлею та продажем становить 1,87 мільярдів доларів. У листопаді 2008 року, напередодні краху багатьох великих українських банків, різниця між купівлею та продажем валюти населенням становила 2,3 мільярди.

Утім, експерти називають різні причини такого зацікавлення українців вільноконвертованою валютою. Якщо у 2008 році це були сильні передкризові очікування населення, то тепер головною причиною валютного ажіотажу називають сильні інфляційні і девальваційні очікування населення, яке при падінні купівельної спроможності гривні за традицією звертається до заощадження у доларах та євро.

    Гривня сьогодні не просто достатньо стійка, але й абсолютно стабільна валюта,

Микола Азаров

Ще однією причиною, на думку оглядачів, може бути і підготовка нового Податкового кодексу, який, як вважають і підприємці, і експерти, призведе до тінізації значної частки малого та середнього бізнесу. Водночас долар завжди був, і, як виглядає, залишається головним засобом розрахунку для тіньового бізнесу.

"Гривня - стабільна валюта"

Національний банк поки що намагається утримати стабільність на валютному ринку через валютні інтервенції. У вересні він продав майже 690 мільйонів доларів, у жовтні – вже 734 мільйони доларів. При цьому загальні валютні резерви НБУ зменшувалися і перетнули психологічно важливий рівень у 35 мільярдів доларів - на кінець жовтня вони складали 34,25 мільярдів доларів. До жовтня валютні резерви НБУ постійно збільшувалися, оскільки пропозиція валюти перевищувала попит на неї. На кінець серпня валютні резерви НБУ досягли рекордної позначки у 38 мільярдів доларів. У НБУ твердять, що і надалі підтримуватимуть гривню валютними інтервенціями при потребі.

Водночас в уряді звертають увагу на іншу статистику. Зокрема, прем’єр-міністр Микола Азаров під час свого виступу на Віденському економічному форумі нагадав, що лише на початок цього року валютні резерви українського Національного банку становили 26,5 мільярдів доларів. Пан Азаров твердить, що гривня є стабільною, як ніколи.

"Гривня сьогодні не просто достатньо стійка, але й абсолютно стабільна валюта," - заявив прем’єр. Він також твердить, що уповільнюється і інфляція – якщо у вересні вона стрибнула до 2,9% (цей показник був максимальним для вересня від кризового 1998 року), то у жовтні вже уповільнилася до 0.5%.

Раніше і віце-прем’єр з економічних питань Сергій Тігіпко заявляв, що не бачить причин для падіння гривні чи падіння довіри населення до української валюти.
ВМС України: вже не з НАТО, та ще не з ЄС

Олександр Шталтовний

для Бі-Бі-Сі, Севастополь

Начальник штабу ВМС України контр-адмірал Юрій Ільїн каже, що з середини 2011 року українські військово-морські сили будуть готові до участі в антипіратській морській операції Євросоюзу "Аталанта", яка триває у західній частині Індійського океану.
Корвет "Тернопіль"

Заява начальника штабу українських ВМС пролунала під час церемонії проводів корвета "Тернопіль" на середземноморську операцію НАТО "Активні зусилля". Ця операція спрямована на виявлення та попередження терористичних дій, що живляться у тому числі і за рахунок нелегальних морських перевезень.

Нові виклики морякам

Україна вже чотири роки поспіль регулярно відправляє на "Активні зусилля" свої корвети та фрегат.

Експерти ж заявляють про те, що впродовж двох останніх років епіцентр небезпеки для цивільного судноплавства змістився з північних районів Близького сходу до прибережних вод Східної Африки. Як результат, цього року Росія відмовилась від участі в операції "Активні зусилля" та спрямувала свої кораблі в Індійський океан, деЄвросоюз намагається подолати піратство у рамках багатонаціональної операції "Аталанта".
Контр-адмірал Юрій Ільїн

Контр-адмірал Юрій Ільїн, начальник штабу ВМС України

Відповідаючи на запитання Бі-Бі-Сі, чи розглядає українська сторона можливість переорієнтування своїх військо-морських потужностей з Середземного моря до Африканського рогу, начальник штабу ВМС України контр-адмірал Юрій Ільїн сказав, що військові моряки до цього готуються, однак останнє слово за Києвом:

"Наші фахівці вже працювали у Бахрейні з питань логістичного забезпечення участі наших сил в операції Євросоюзу "Аталанта". Зараз ми готуємо сили до участі в цій операції або до будь-якого іншого формату дій ВМС, що буде прийнято політичним керівництвом нашої країни. До середини наступного року ВМС будуть готові. Далі все залежатиме від рішення керівництва держави", -- сказав адмірал Бі-Бі-Сі.

    Коли країни, дійсно серйозні країни відряджають свої кораблі до Сомалі захищати судноплавство від піратів, Україна не може відрядити туди хоч щось. Хоча більше за всіх страждають саме українські цивільні моряки. Ось що турбує та викликає здивування

Єфім Фікс, депутат Верховної Ради Криму

Докір владі

Раніше депутат кримського парламенту Єфім Фікс дорікав владі, що Україна не спроможна приєднатись до російських кораблів, які разом із НАТО та ЄС висліджують піратів поблизу Сомалі.

"Коли країни, дійсно серйозні країни, відряджають свої кораблі до Сомалі захищати судноплавство від піратів, Україна не може відрядити туди хоч щось. Хоча більше за всіх страждають саме українські цивільні моряки. Ось що турбує та викликає здивування", -- сказав депутат в кримському телеефірі.

На думку експертів, участь кораблів українських ВМС в патрулюваннях поблизу грецького острова Кріт втратила практичний сенс не тільки через посилення епіцентру піратства у Сомалі, а й через відмову політичного керівництва України від перспектив вступу країни до НАТО. Тому, починаючи з лютого 2010 року, вважають оглядачі, середземноморські патрулювання українців перетворилась на формальність у стосунках із Брюсселем, якого керівництво України насправді не хоче дратувати зближенням із Росією.

Дрейф у бік ЄС?

Натомість аналітики відзначають, що Україна м’яко дрейфує від військового співробітництва з НАТО до кооперації з військовими формуваннями Євросоюзу.

На нещодавній спільній прес-конференції з головою військового комітету Європейського Союзу генералом Хаканом Сиреном, начальник Генерального штабу Збройних Сил України Григорій Педченко заявив, що українські військові візьмуть участь в антипіратській операції ЄС "Аталанта".

Начальник Генштабу також повідомив, що українські морські піхотинці, доправлені військово-транспортним літаком Іл-76, можуть приєднатись до антипіратської тактичної групи під назвою HELBROC, що об'єднує підрозділи Греції, Болгарії, Румунії і Кіпру:

"Вони перебувають у постійній готовності, на бойовому чергуванні і готові у п’ятиденний термін на відстані до 6 тисяч кілометрів взяти участь у подоланні будь-якої кризової ситуаці", - пояснив генерал Григорій Педченко типовий алгоритм антипіратських дій українських "чорних беретів".

Реальність проти бажань

У цьому контексті, вважають експерти, переорієнтування ВМС з Середземного моря на, наприклад, Аденську затоку, є довгоочікуваним рішенням. Єдина проблема у реалізації цих планів – ресурсне забезпечення роботи українських ВМС на дуже великій відстані від власних пунктів базування та практично зупинена влітку цього року програма будівництва перспективного українського корвета, на яку хронічно не вистачає грошей.
