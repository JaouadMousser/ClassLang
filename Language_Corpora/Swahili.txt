Viongozi wa G20 wakutana Korea Kusini

Suala la thamani ya sarafu za nchi hizi tajiri duniani huenda likatawala mijadala kwenye mkutano huu.

Marekani na China, wote wanalaumiwa kuwa wanamazoea ya kupunguza thamani ya sarafu zao ili kufanya zile zingine kuto mudu ushindani katika soko la ubadilishanji wa pesa.

Hata hivyo nchi hizi zinatetea hatua zao za kuthibiti thamani ya sarafu zao na hili huenda likawa suala gumu kutatua.

Marekani inatetea msimamo wake kwa kuwa kiwango cha riba nchini humo kiko chini na pia mfumo wa sera za benki kuu nchini humo, US federal Reserve unawachochea wawekezaji kuuza sarafu hiyo iliwapate faida kubwa katika sehemu zingine.
Thamani kushuka

Mfumo huu wa benki kuu ya Marekani, unafuatwa kutokana na kuwa uchumi wa nchi hiyo unakuwa kwa kasi ndogo na huenda sera hiyo isibadilike hadi pale uchumi huo utakapo kuwa imara.

China nayo inasema, uchumi wake unaingiliana na ule wa Marekani na kwa maana hiyo, thamani ya sarafu yake inalazimika kushuka sana ikilinganishwa na zingne duniani.

Lakini Marekani ndio inayoongoza kulalamikia hatua hiyo, ikisema kutokana na hatua hiyo China inakuwa na nafasi bora zaidi ya ushindani kwenye soko ikilinganishwa na nchi zingine.

Hata hivyo, China haina haraka kubadili mfumo wake, kwa sasa imesema itaruhusu soko la ubadilishanaji wa sarafu liamue kuhusu thamani ya pesa zake lakini pia itawalinda wawekezaji nchini humo wanaouza bidhaa zao nje ya nchi kutokana na athari za kuongezeka kwa thamani hiyo.

Afrika inawakilishwa na Rais wa Afrika Kusini Jacob Zuma, Bingu wa Mutharika wa Malawi na mwenyekiti wa Nepad na Waziri Mkuu wa Ethiopia Meles Zenawi.
UN: Maisha ya wapalestina Gaza ni magumu

Umoja wa mataifa umesema wapalestina wanaoishi katika ukanda wa Gaza hawajaona mabadiliko katika maisha yao tangu Israel itangaze mwezi juni kwamba italegeza vizuizi vya kiuchumi katika eneo hilo.

Mkuu wa ujumbe wa umoja wa mataifa huko Gaza, John Ging, amesema uchumi wa Gaza hauendelei na amewashutumu waisraeli kwa kupuuza shinikizo kutoka jamii ya kimataifa la kutaka vizuizi hivyo viondolewe.

Israel ilikuwa imeahidi kuruhusu bidhaa zaidi kuingizwa Gaza baada ya shambulio la wanajeshi wake dhidi ya meli zilizokuwa zikijaribu kuvunja vizuizi hivyo na kusababisha maafa.

Msemaji wa Israel amesema eneo la mpaka bado limefungwa kwa sababu Gaza iko chini ya uthibiti wa kundi la wapiganaji wa kiislamu la Hamas.
Maandamano makubwa kupinga ada Uingereza

Maelfu ya wanafunzi pamoja na wahadhiri wameandamana eneo la Bunge la Uingereza la Westminster wakipinga kuongezwa ada ya masomo na kupunguzwa mgao wa fedha zinazotolewa kwa vyuo vikuu vya England.

Mawaziri wametangaza mipango ambapo vyuo vikuu vya England vitakuwa na uwezo wa kutoza ada kwa wanafunzi hadi paundi elfu tisa kwa mwaka kuanzia mwaka 2012.

Naibu Waziri Mkuu Nick Clegg amekwaruzana bungeni na naibu kiongozi wa chama cha Labour, Harriet Harman kuhusiana na mipango hiyo ya serikali.

Viongozi hao walikwaruzana wakati wa kikao cha maswali kwa Waziri Mkuu wakati huu David Cameron akiwa ziarani China na Ed Miliband yupo likizo.

Watu walioshuhudia maandamano hayo wameyaeleza ni makubwa kuwahi kufanyika tangu serikali ilipotangaza mipango yake ya kupunguza matumizi mwezi uliopita na sababu kwa nini wanafunzi na wahadhiri wamekasirishwa ni kutokana na ukubwa makato ya vyuo vikuu vya England.

Katika baadhi ya vyuo vikuu huenda wanafunzi wakalipa ada mara tatu ya wanayolipa kwa wakati huu.
BBC yafichua njama za Jemedari wa DRC

BBC imefichua ushahidi Jemedari mmoja wa jeshi la Jamhuri ya Kidemokrasia ya Congo alitumia nguvu za kijeshi kusaidia kampuni moja kuchukuwa udhibiti wa mgodi mmoja wa dhahabu a baadae kupatiwa mgao wa dhahabu kutoka mgodi huo.

Mwandishi wa BBC aligundua kuwa Jemedari Amisi Kumba aliamuru kutimuliwa kwa kampuni moja katika mgodi wa dhahabu wa Omate mashariki mwa Jamhuri ya Kidemokrasia ya Congo na badala yake kutoa mgodi huo kwa kampuni moja ijulikanayo kama Geminaco.

Kuna ushahidi unaonyesha Jenerali Kumba alifanya makubaliano na kampuni ya Geminaco kupata mgao wa asilima 25 ya dhahabu kutoka mgodi huo.

Mkuu wa kampuni ya Geminaco amekanusha madai hayo na kukataa kujibu maswali kuhusiana na swala hilo.
Cameron azungumzia siasa na uchumi China

Waziri Mkuu wa Uingereza , David Cameron, ametoa hotuba muhimu wakati akimaliza ziara yake nchini China, ambapo amegusia masuala ya uchumi na uhuru wa kisiasa.

Akizungumza na wanafunzi wa chuo kikuu, Bw Cameron amesema China inaendelea kuimarisha nafasi yake kama taifa lenye ushawishi mkubwa duniani.

Amesema Uingereza haitaki kuifundisha China kuhusu haki za binadam, lakini ni muhimu kwa China kuzungumzia swala hilo na mataifa yenye uhusiano wa karibu.
Iran kutojili suala la nyuklia mkutanoni

Rais wa Iran, Mahmoud Ahmadinejad, amesema nchi yake haitajadili suala la nyuklia katika mkutano uliopendekezwa baadaye mwaka huu.

Katika hutuba kupitia televisheni Ahmadinejad amesema Iran imeweka wazi mara kadhaa haiwezi kufanya mazungumzo kuhusu haki yake ya kuwa na miradi ya nyuklia.

Matamshi yake ni kinyume na yaliyotolewa na maafisa wa Iran waliosema nchi hiyo iko tayari kuhudhuria mkutano huo uliopangwa kufanyika nchini Uturuki na kuzijumuisha Marekani, Urusi , China, Ufaransa na Ujerumani.
Bush atetea mbinu za kuwatesa wafungwa

Aliyekuwa Rais wa Marekani, George W Bush, ametetea maamuzi yake yaliyosababisha utata mkubwa wakati wa mahojiano yake ya kwanza kwenye televisheni tangu aondoke madarakani.

Akizungumza kweye kituo cha televisheni cha Marekani cha NBC, Bw Bush alitetea mbinu ya kuwatesa wafungwa kwa kuwazamisha ndani ya maji wakati walipokuwa wakihojiwa, akisema ilisaidia kuokoa maisha na kuzuia mashambulio ya kigaidi.

Amesema uamuzi wake wa kuvamia Iraq haukuwa na kasoro na dunia kwa sasa ni salama zaidi bila Saddam Hussein.

Pia alitetea uamuzi wake wa kuyanusuru mabenki ya Marekani yaliyoporomoka kutokana na mdororo wa kiuchumi duniani.

Bwana Bush amesema anatarajia kuwa historia itatambua mafanikio yake ingawa atakuwa ameaga dunia kabla swala hilo kutokea.
Madaktari katika mji mkuu wa Haiti, Port au Prince, wamesema mlipuko wa ugonjwa wa kipindupindu umetokea mjini humo ingawa hapajakuwa na thibitisho rasmi.

Zaidi ya watu 540 wamekufa kufuatia maradhi hayo na wengine takriban 8000 wanatibiwa hosipitalini.

Kuna wasiwasi maradhi hayo huenda yakasambaa kwa haraka katika kambi za mji wa Port-au-Prince zinazowasitiri waathiriwa wa tetemeko la ardhi lililotokea mwezi Januari mwaka huu.

Juhudi za kukabiliana na maambukizi ya ugonjwa huo zinavurugwa na mafuriko yaliyosababishwa na kimbunga cha Tomas kilichopiga Haiti mwishoni mwa juma.
Taarifa na takwimu uchaguzi wa Tanzania

Watanzania walipiga kura tarehe 31 Oktoba 2010. Uchaguzi huo ulikuwa muhimu kwa nchi hiyo hasa kwa kuwa chama tawala hakijawahi kutolewa madarakani tangu ilipopata uhuru mwaka 1961. Yafuatayo ni baadhi ya maswala muhimu yanayohusu uchaguzi wa Tanzania 2010.

Tanzania ina idadi kubwa kiasi gani ya wakazi?

Kwa mujibu wa Benki ya Dunia takwimu za mwaka 2008, Tanzania ina wakazi wapatao milioni 42. Umoja wa Mataifa ulikadiria mwaka 2009 kuwa Tanzania ilikuwa na wakazi milioni 43.7.

Watu wangapi walijiandikisha kupiga kura?

Tume ya uchaguzi ya Tanzania ilitangaza kuwa watu waliojiandikisha kupiga kura ni milioni 19, lakini waliojitokeza kupiga kura walikuwa takriban milioni nane au asilimia 42.

Je watanzania walipiga kura siku gani?

Siku ya kupiga kura ilikuwa tarehe 31 Oktoba 2010

Kampeni zilianza lini?

Kampeni za uchaguzi wa Tanzania zilianza Agosti 31, na kumalizika tarehe 30 Oktoba 2010.

Kuna wagombea wangapi wa kiti cha Rais?

Kwa kiti cha Rais wa Jamhuri ya Muungano wa Tanzania kulikuwa na wagombea saba, vile vile katika uchaguzi wa Rais wa Zanzibar kulikuwa na wagombea saba pia.

Tanzania ina majimbo mangapi ya uchaguzi?

Kwa Tanzania na Bara na Zanziba kuna jumla ya majimbo ya ubunge 239

Je Rais na wabunge hukaa madarakani kwa miaka mingapi?

Kwa mujibu wa katiba ya Tanzania, Rais huchaguliwa na kuwepo madarakani kwa muda wa miaka mitano kabla ya uchaguzi mwingine kufanyika. Sheria hiyo hutumika kwa wabunge na madiwani.

Jina kamili ni nini?

Nchi hii hutambulika kama Jamhuri ya Muungano wa Tanzania kwa shughuli rasmi.

Je Tanzania ukubwa wa nchi kiasi gani?

Tanzania ina ukubwa wa kilometa za mraba 945,087.

Lugha Rasmi ni zipi?

Lugha zinazotumika kwa shughuli rasmi ni Kiingereza na Kiswahili.

Dini kubwa ni zipi?

Ingawa kuna dini nyingine ndogo ndogo, idadi kubwa ya watanzania ni wakristu na waislamu.
Kila jamii ina walemavu miongoni mwake. Mara nyingi licha ya wao kuwa na mapungufu sera ziliopo hazizingatii hilo. Katika makala ya kimasomaso wiki hii tunahoji changamoto wanazokumbana nazo kila siku wakati wanapotafuta huduma za afya.

Tumewaalika vijana walemavu kuja kujadili kwa kina baadhi ya kero na vizuizi wanavyokumbana navyo katika maswala ya afya ya uzazi hasa wanapokwenda kutafuta huduma za afya katika hospitali na zahanati za umma.

Ni bayana kuwa kuna unyanyapaa na hujma dhidi ya wale walio walemavu wanapokwenda kutafuta huduma za afya; na ndio maana tunauliza je serikali inayazingatia yote hayo wanayoyataja vijana hawa wakati wa uundaji sera?

Tunamulikia jitihada za Shirika la Afya na Utafiti Afrika AMREF za kupambana na maambukizi ya virusi vya ukimwi huko nchini Tanzania. Tunazungumza na meneja wa programu ya Angaza zaidi, Beati Mboya, juu ya uamuzi wao wa kuwaangazia wachumba – hasa walio kwenye ndoa.

Kutumia kondom ya wanaume

Mimi mvulana, mimi ni mwanamme nieleze jinsi ya kutumia kondom ya wanaume?

    * Hakikisha umeangalia mda wa matumizi wa kondom uliyonayo. Kama mda wake (expiry date) wa matumizi umekwisha basi haikufai. Fungua kipakiti chenye kondomu wakati tu ukiwa tayari kuitumia. Bila hivyo yale mafuta mafuta maalum kwenye kondomu yatakauka.

    * Unapofungua pakiti kuwa mwangalifu usiipasue, au kuitoboa wala kuiharibu kondom yenyewe. Ikipasuka itupilie mbali na uchukue nyingine.

    * Kondomu huwa zimesokotwa na kuwa kama duara. Kuivaa, ile sehemu ya mafuta mafuta inapaswa kuwa nje.

    * Hivyo basi ivae kwa kuikunjua kuanzia kwenye ncha (kichwa)cha uume.

    * Ishike sehemu ya chuchu ya kondomu kwa kutumia dole gumba na kidole chako cha kwanza ili kutoa hewa kutoka sehemu hiyo, ili manii yahifadhiwe mahali hapo pale yatakapotoka.

    * Sasa Endelea kuishikilia kondom kwa mkono mmoja. Kwa kutumia mkono wa pili ikunjue hadi kufikia kwenye mavuzi yaani kwenye shina la uume. Kama mtumiaji hajatahiriwa anapaswa kuvuta lile govi la uume wake kabla ya kuvaa kondomu. Kama kondomu haina kilainishi cha kutosha, vilainishi au majimaji (kama vile silicone, glycerine, au K-Y jelly) vyaweza kuongezwa kwa nje. Tahadhari mafuta kama yale ya kupikia, ya kujipaka mwilini kama kama vile Vaseline hayafai kutumiwa kama kilainishi.

    * Baada ya kufanya mapenzi kondomu inapaswa kuvuliwa kwa njia sahihi pia. Baada tu ya kufika kilele na kutoa manii, mwanaume anapaswa kuutoa uume wake kutoka ukeni, kabla haujalegea kabisa, kwani akichelewa huenda kondom ikatumbukia ukeni mwa mwanamke. Kisha ashikilie kondomu kutoka shinani mwa uume na kuivua taratibu pasi na manii kumwagika.

    * Unaweza kuifunga kondom kwenye karatasi na kuitupa kwenye choo cha shimo

    * Usitupe kondom kwenye hooni cha kupiga maji kwani huenda ikatatiza utendaji kazi wa choo hicho.

    * Tumia kondom nyengine kwa kila tendo jengine la kujamiana. Tumia kondom kila wakati unapofanya mapenzi.

    Magonjwa yakuambukizana kupitia kufanya ngono - Haya kwa kimombo yanaitwa STI au Sexually Transmitted Infections.


    Mambukizo hutokea pale maji maji ya mwili kama vile mate, damu, manii majimaji ya ukeni nk – ya mtu ambae tayari ameambukizwa, yatatangamana na ya mtu ambae hajaambukizwa. Hii mara nyingi hufanyika wakati wa ngono ya kuingiliana kimwili, au ya kunyonyana sehemu za siri.

    Baadhi ya majonjwa hayo (lakini sio yote) yanatibika, lakini yasipotibiwa yanaweza kusababisha madhara ya kudumu. Kumbuka maambukizi ya ukimwi na virusi vya HIV pia mara nyingi hufanyika kupitia kufanya ngono.

    Na kumbuka pia bado hakuna tiba ya Ukimwi, wala chanjo dhidi ya virusi vya HIV.

    Kwa sasa hivi kinga bora dhidi ya magonjwa ya zinaa, ni kutofanya ngono kabisa au kutumia kondom kwa kufuata maagizo kikamilifu, na kufanya ngono iliyosalama

    Nitajua vipi kama nimeambukizwa magonjwa yanayoathiri afya ya uzazi?

    Wanawake:

    Maji maji au ute unaotoka kwenye uke ni sawa kabisa, lakini wanawake wanapaswa kutafuta usaidizi wa kimatibabu wakigundua lolote kati ya yafuatayo:-

        * Majimaji ya ukeni ambayo yana harufu isiyo ya kawaida na yenye rangi tofauti na wingi kuliko ilivyo kawaida.

        * Maumivu au kusikia kama unachomeka au mwasho wakati wa kwenda haja ndogo.

        * Maumivu na mwasho katika maeneo ya uke.

        * Maumivu ya ukeni wakati wa kufanya ngono.

        * Vidonda na malengelenge katika eneo la uke.

    Kumbuka, baadhi ya maambukizi huenda yasiwe na dalili. Hii haimaanishi kwamba huwezi kumwambukiza mpenzi wako, au kwamba hayawezi kukudhuru kiafya. Kama una wasi wasi, ni vyema kuchunguzwa na daktari haraka iwezekanavyo, ama katika kliniki.

    Wanaume:

    Mwanaume anapaswa kuenda kutafuta ushauri wa daktari kama atajipata na dalili zifuatazo:

        * Majimaji kutoka uumeni ambayo yana harufu isiyo ya kawaida, au yakiwa mengi.

        * Kuhisi mwasho ndani ya uume, wakati na baada tu ya kwenda haja ndogo

        * Vijidonda na sugu ama malengelenge juu au katika sehemu za kiume.

        * Vipele au uvimbe katika sehemu za siri.

    Kwa mara nyingine tena, kumbuka maambukizo mengine kama ya virusi vya ukimwi yanaweza kuwemo mwilini kimya kimya kwa mda bila dalili zozote kujitokeza. Unaweza kuwa hutaona dalili yoyote kwanza, lakini haimaanishi kwamba huwezi kuwaambukiza wengine.

    Kama umefanya mapenzi bila kutumia kinga na una wasi wasi huenda umeambukizwa, nenda ukafanyiwe uchunguzi na daktari.

    Magonjwa ya kawaida yanayoambukiza sehemu za siri (viungo vya uzazi)

    Cystitis

    Huu ni uvimbe mgumu

    Huambukiza kupitia bacteria ambazo huishi chini ya ngozi, eneo la sehemu za siri na hata kwenye utumbo mkubwa.

    Dalili: Dalili kubwa ni maumivu makali wakati wa haja ndogo, na kujisikia kutaka kwenda chooni mara kwa mara. Maumivu hayo yanaweza kuendelea kuwa makali kwa haraka sana.

    Huwakumba zaidi wanawake hasa wakati wa hedhi na wakati wa hali fulani nyenginezo kama vile kuwa na uja uzito, au kuugua ugonjwa wa sukari.

    Usipotibiwa kwa haraka unaweza kusambaa hadi kwenye figo na kusababisha madhara mabaya zaidi.

    Matibabu: Kunywa maji kwa wingi au vinywaji majimaji kama maji ya matunda (juisi hasa ile ya cranberry yafaa zaidi!) Unapoona tu dalili za kwanza kwanza, juisi hiyo inaweza kusaidia sana. Hata hivyo ni vyema kumuona daktari kwa uchunguzi na atakupendekezea dawa zinazokufaa.

    Thrush

    Huu ni ugonjwa wa kuvimba vimba ndani kwa ndani mwilini. Kwa kawaida husababishwa na 'fungus'- kukua kupita kiasi kwa kitu kama hamira. Ugonjwa huu unaweza kusambazwa kwa njia ya ngono lakini pia unaweza kutokea kutokana na sababu nyingine, kwa mfano kama kuvaa chupi, suruali iliyokubana zaidi, au kama unaugua ugonjwa wa sukari. Ugonjwa huu unaweza kuwapata wanawake kwa wanaume.

    Dalili: Dalili kubwa kwa wanawake, ni kupata maumivu na kujikuna kwenye mashavu ya upenyo wa uke na sehemu ya kupitishia haja kubwa (mkunduni). Yaani kujihisi mfano wa kuanza vidonda katika eneo la sehemu za siri. Hali hiyo huandamana na kutokwa na majimaji mazito meupe kutoka ukeni yenye harufu kama hamira. Sehemu hizo huenda zikawa nyekundu zaidi, wanaumenao, huenda wakahisi mwasho kwenye uume, hasa nchani … (kichwa cha mboo) na kuhisi kama karaha ya kupata vidonda. Pia wakati mwingine uume hutokwa na majimaji au ute mzito wa njano .

    Matibabu: Pindi ukigunduliwa ugonjwa wa Thrust hutibika kwa usahisi. Daktari hupendekeza vidonge au krimu maalum ambazo zinapatikana kwa wingi, kwenye maduka ya madawa.

    Trichomonas vaginalis – kwa kifupi (TV)

    Hiki nacho ni kijidudu cha bacteria, kidogo kinachoambukiza kupitia ukeni na kwenye mrija wa kupitishia mkojo.

    Dalili: Dalili za ugonjwa huu ni vigumu kuzigundua … hasa kwa wanaume. Dalili kwa mwanamke aliyeambukizwa ni kutokwa na majimji au ute wa rangi ya kijani – manjano hivi, ambao huenda ukawa na harufu kama ya samaki.

    Matibabu: Ugonjwa huu unaweza kutibiwa kwa urahisi, kwa madawa maalam ya kupambana na viini antibiotics. Ili kuepuka kuambukizwa upya, na kusambaa zaidi kwa ugonjwa huu inabidi mpenzio pia nae atibiwe.

    Magonjwa yanayoambukizwa kwa njia ya ngono

    Magonjwa yanayoambukizwa kupitia ngono ni baadhi ya maambukizi yanayotokea mara kwa mara kote ulimwenguni, na huwaathiri watu wa kila rika na asili, wanawake kwa wanaume.

    Bora tu wewe hufanya ngono, iwe ya baina ya mke na mume, au iwe baina ya wasenge au wasagaji, ama kushiriki katika aina iwayo ya ngono, basi ni vyema kuchukua tahadhari.

    Njia moja ni kutumia vifaa vya kujikinga dhidi ya maambukizi haya. Kwa mfano kutumia kondom na mpenzio, kila mara mnapofanya ngono, hadi pale nyote wawili mtakapokuwa mna hakika kabisa kwamba hakuna uwezekano wowote wa ninyi wawili kuambukizana magonjwa ya ngono.

    Hebu tuangalie orodha hii ya baadhi ya mengine yakuambukuzana kupitia ngono.

    Chlamydia

    Husababishwa na viini vya bacteria na waweza kuathiri uke, mrija wa kupitisha mkojo, uume au sehemu ya kupitishia haja kubwa.

    Dalili: Kwa wanawake dalili hazionekani kwa urahisi. Ubaya ni kuwa ugonjwa huo unaweza kuathiri fallopian tubes – yaani mirija ya kupitia mayai kutoka kwa ovari hadi kwenye nyumba ya uzazi hivyo basi kusababisha utasa. Wakati mwengine dalili hii unaweza kuiona - kutokwa na majimaji ya ukeni yasiyo ya kawaida na kuhisi maumivu wakati wa kukojoa.

    Kwa wanaume ugonjwa huu huathiri mrija wa kupitishia mkojo, uzuri ni kwamba dalili huonekana wazi, kama vile uume kutokwa na ute na kusikia maumivu wakati wa kukojoa.

    Matibabu: Ni pamoja na kufanyiwa uchunguzi wa mkojo au damu. Unapotambuliwa daktari hupendekzeza dawa maalum ya kumeza. Kama umefanya mapenzi hivi karibuni basi yafaa mpenzi huyo aarifiwe ili nae atibiwe pia.

    Kisonono (Gonorrhoea)

    Huu husababishwa pia na bacteria. Unapofanya mapenzi na mtu mwenye kisonono unaweza kuaathiri viungo kama vile uke, uume, sehemu ya haja kubwa na ya haja ndogo, na hata koo au mdomo kama ukifanya mapenzi ya kunyonyana.

    Dalili: Wanawake hutokwa na ute mwingi wa njano au kijani kutoka ukeni na kusikia maumivu wakati wa kukojoa. Kwa wanaume uume uliathirika hutoa ute wa njano au kijani, na kupata maumivu wakati wa kukojoa.

    Pia kuna uwezekano wa kuwashwa ama kutokwa na maji maji katika sehemu ya kupitishia haja kubwa. Ingawa hivyo baadhi ya watu hawaoni dalili zozote kabisa lakini bado wanaweza kuwambukiza wanaofanya mapenzi nao.
    Matibabu: Iwapo matibabu hayatapatikana kwa haraka kuna hatari ya mirija ya kupitisha mayai (fallopian tubes) kuharibika na hivyo kusababisha utasa.

    Kama una kisonono usifanye tena mapenzi hadi utakapofanyiwa uchunguzi na kupewa madawa ya kutibu ugonjwa. Ni muhimu sana kumfahamisha mpenzio ili nae pia atibiwe.

    Herpes

    Huu husababishwa na aina fulani ya kirusi, kama kile kinachosababisha mafua na vidonda vya mdomoni. Mbali na kusambazwa kupitia ngono pia husambazwa kupitia kufanya mapenzi ya kunyonyana sehemu za siri.

    Dalili: Ni Kupata vidonda ukeni au uumeni mfano wa vile vinavyotokea mdomoni wakati wa homa kali ya mafua.

    Matibabu: Sasa kuna dawa na krimu za kupambana na virusi hivi. Lakini kumbuka hata unapotibiwa virusi vya herpes bado hubaki mwilini mwako na vinaweza kuzusha tena vindonda. Pia kama umja mzito unaweza kumwambukiza mtoto wako, hivyo basi kama una vijidonda ni vyema kumjulisha mkunga wako ama daktari ili upate matibabu yafaayo.

    Magonjwa mengine yanayoathiri njia ya mkojo (Non Specific Urethritis kwa kifupi NSU)

    NSU ni herufi zinazotumiwa kuelezea magonjwa ya bacteria yanayoathiri mfereji wa kupitisha mkojo yaani urethra. Magonjwa hayo husambazwa kwa kupitia kufanya mapenzi.
    Dalili: Kwa wanaume dalili kubwa ni kutokwa na ute, kutoka kwenye tundu ya uume na huenda akahisi maumivu wakati wa kukojoa. Huenda ukasikia maumivu au kuwashwa-washwa.

    Matibabu: Majimaji yakitoka kwenye uume, isipokuwa mkojo au manii, ni lazima uchunguzwe na daktari, au nesi katika kliniki ya afya ya uzazi. Unaweza kutibiwa kwa kutumia vidonge vya anti-biotics.

    Kaswende (Syphilis)

    Ugonjwa huu nao husababishwa na bacteria Treponema Pallidum

    Dalili zake hazionekani kwa urahisi. Huenda ukaanza kwa kijidonda au kipele kwenye uke au uume au sehemu ya kupitishia haja kubwa. Kidonda hiki kinapopona usidhani ndio mwisho wa maambukizo la! Viini hivyo vinaweza kubaki mwilini kimya kimya kwa miaka mingi!

    Matibabu: Ni bora daktari kufanya uchunguzi wa damu kwani majimaji ya ukeni au uumeni huenda uchunguzi wake usionyeshe viini vya kaswende. Kaswende ni hatari, kama haitibiwi, inaweza kusababisha utasa au ugumba, na hata kuathiri moyo, mishipa ya damu, ngozi ya mwili, mifupa na hata ubongo na kurukwa na akili.

    Hata hivyo matibabu yake ni rahisi – Zipo dawa aina (antibiotics) zinazoweza kutibu kaswende kabisa. Ili kuzuia kuenea kwa maradhi hayo ni vyema mpenzio nae pia atibiwe.
    Mwaka 2010, kama ilivyokuwa miaka mitatu iliyotangulia, BBC Idhaa ya Kiswahili itaendesha shindano la kutafuta kijana mjasiriamali kutoka Afrika Mashariki na Kati.

    Vijana wajiandae mapema kuandika mchanganuo ya biashara kufuatana na kanuni ambazo zimeainishwa kwenye tovuti hii. Biashara zenye ubunifu na mawazo ya kipekee ndio zitakuwa na nafasi kubwa ya kupata mafanikio.

    Kila mwaka, kuanzia mwaka 2007, BBC Idhaa ya Kiswahili imekuwa ikiendesha shindano kwa vijana waishio Afrika mashariki na kati. Shindano hili lilianza mwaka 2007 kuadhimisha miaka 50 ya matangazo ya Idhaa ya Kiswahili ya BBC. Fainali ya kwanza ilifanyika jijini Dar es Salaam, Tanzania na mshindi wa kwanza wa shindano hilo alikuwa David Ssegawa.

    Mgeni rasmi katika sherehe za fainali hizo alikuwa rais wa Tanzania, Jakaya Kikwete. Rais Kikwete alivutiwa sana na wazo hilo kiasi kwamba alipendekeza shindano hili lifanyike kila mwaka. Kuanzia hapo washindi wengine wawili wamepatikana. Mshindi wa mwaka 2008 alikuwa Ashura Kisesa kutoka Burundi na mshindi wa mwaka 2009 alikuwa Jane Mweni kutoka Kenya. Mwaka 2010 utakuwa wa kuvutia zaidi.

    Tarehe ya kuanza kutuma michanganuo itatangazwa kupitia tovuti hii pamoja na katika BBC Idhaa ya Kiswahili.
