کالډويل: سږ کال مو تر يو لک ډېر افغان ځواکونه روزلي دي

مصطفی سالک

کابل

افغان پوليس

د ناټو د روزونکي برخې مشر وايي هيله لري چې کال ته تر دې هم ډېر افغان امنيتي ځواکونه وروزي.

په داسې حال کې چې له بهرنيو ځواکونو څخه افغان ځواکونو ته د مسوليتونو د سپارلو خبرې تودې دي،افغان او بهرني ځواکونه د افغان ځواکونو د روزنې او سمبالښت له يو کلن بهير څخه خوښ دي،او ښه يې ارزوي.

په افغانستان کې د ناټود روزونکې برخې مشر جنرال ويليم کالډويل وايي چې په تېر کال کې يې ٣٥ زره افغان پوليس او د افغان پوځ ٦٨ زره سرتېري روزلي دي:(( په تېر يوه کال کې د افغان امنيتي ځواکونو پرمختگ پاموړ و، تر سلو زرو ډېر نارينه ځوانان او يو شمېر ښځې د افغان امنيتي ځواکونو برخه شول او وروزل شول،دغه کسان هوډ لري چې د پوليسو او پوځ په ليکو کې خدمت وکړي،دا هرڅه يوازې په يوه کال کې شوي دي، هغه چاره چې په مخکينيو څلورو کالو کې تر سره شوې وه ، موږ هغه په تېر يوه کال کې تر سره کړه. ))

ښاغلي کالډويل وويل اوس په افغانستان کې د ناټو او امريکا نژدې ٣٥٠٠ پوځي روزونکي د افغان امنيتي ځواکونو په روزنه بوخت دي خو يادونه يې وکړه چې د افغان امنيتي ځواکونو د شمېر په ډېرېدو د روزونکو اړتيا هم مخ په ډېرېدو ده.

دی وايي دا مهال ٩٠٠ نورو روزونکو ته اړتيا ده چې افغانستان به يې د ناټو د ليز بون په غونډه کې غوښتنه وکړي.

د ناټو ددغه جنرال په وينا په پام کې لري چې را روان کال ١٤٠ زره نور پوليس او سرتېري هم وروزي.

    په تېر يوه کال کې د افغان امنيتي ځواکونو پرمختگ پاموړ و، تر سلو زرو ډېر نارينه ځوانان او يو شمېر ښځې د افغان امنيتي ځواکونو برخه شول او وروزل شول،دغه کسان هوډ لري چې د پوليسو او پوځ په ليکو کې خدمت وکړي،دا هرڅه يوازې په يوه کال کې شوي دي، هغه چاره چې په مخکينيو څلورو کالو کې تر سره شوې وه ، موږ هغه په تېر يوه کال کې تر سره کړه.

ويليم کالډويل

په همدې حال کې د افغانستان دفاع وزير عبدالرحيم وردگ بهرنيو ځواکونه ته د افغان امنيتي ځواکونو د روزنې دسپارلو د کليزې د نمانځلو پر مهال د افغان امنيتي ځواکونو د روزنې بهير مثبت وباله: ((دا لومړى کال و چې نړيوالې ټولنې په کافي کچه د افغان امنيتي ارگانونو د پرمختگ په موخه هم ډېره هڅه وکړه او هم يې سرچينې او اړين تجهيزات د هغوى په واک کې ورکړل، د څومره والي له مخې هم زموږ پرمختگ ډېر پام وړ و او په همدې توگه د څرنگوالي له مخې هم زموږ ارتقا پاموړ وه.))

ښاغلي وردگ وويل څومره ژر چې د ايساف ځواکونو وړتياوې افغان ځواکونو ته ولېږدول شي، افغان امنيتي ځواکونو ته به د امنيت د مسوليتونو اړول په ساده توگه تر سره شي.

خو په افغانستان کې د ناټو د روزنيزې څانگې چارواکي وايي اوږده لاره په مخ کې ده چې افغان ځواکونه په بشپړ ډول د پوځي دندو خپلولو ته چمتو شي.

خو هيله يې وښووله چې تر ٢٠١٤ ميلادي کاله پورې به افغان ځواکونه وتوانېږي چې په يوازې ځان د امنيت د خوندي کولو جوگه شي.
اسرايل په لوېديزه غاړه کې 1300 نوي کورنه جوړوي

اسرايل

د اسرايلو دغه نوي پلان ته فلسطينۍ ادارې پخپل غبرګون کې دا ((د ناوړه نيت يوه نښه)) بللې ده .

اسرايلي چارواکو داسې پلانونه خپاره کړي چې غواړي له مخې يې په نيول شوي ختيز بيت المقدس کې څه د پاسه ۱۳۰۰ نوي يهودي کورونه جوړ کړي.

دغه اعلان په داسې وخت کې کېږي چې د اسراييلو لومړی وزير بنيامين نتنياهو امريکا ته په رسمي سفر تللی او دا د اسرايلو د سولې ديوې ډلې له لوري پاروونکی ګام بلل شوی دی.

ختيز بيت المقدس تر نړيوال قانون لاندې نيول شوې فلسطيني ځمکه بلل کېږي، خو اسرايل وايي دا يې د خپلې خاورې يوه برخه ده.

د اسرايلو د کورنيو چارو وزارت داسې پلانونه خپاره کړي او د نژدې ۱۰۰۰ نويو کورونو جوړونې ته يې زرغونه اشاره ورکړې، چې د فلسطين ((بيت لحم )) ښار ته څېرمه د ((حار حومه)) يهودي مېشت ځای کې به يې ودانوي.

دغه راز شاوخوا ۳۰۰ نور کورونه به د (راموټ) په نامه سيمه کې جوړوي.

د امريکا په ګډون ډېرو هېوادونو اسرايل هڅولي چې په نيول شوې لوېديزه غاړه کې د يهودي مېشت ځايونو دننه د کور جوړونې کارونه بيا کنګل کړي، چې له مخې يې په ختيز بيت المقدس کې نارسمي حالت وساتل شي او هم له فلسطينيانو سره په ټېله تلونکو خبرو سره مرسته وکړي.

دا خبرونه چې په ختيز بيت المقدس کې د څه د پاسه ۱۰۰۰ کورونو جوړولو پلان منل شوی، کېدای شي واشنګټن ته د اسراييلو د لومړي وزير بنيامين نتنياهو پر ليدنه سيوری وغوړوي.

اسرايلو د روان کال په لومړيو کې د امريکا اداره په دې په غوسه کړه چې بيت المقدس ته يې د امريکا د مرستيال ولسمشر جو بايډن د سفر په مهال يو ورته اعلان وکړ.

ښاغلی بايډن او د امريکا نور چارواکي دا اونۍ د اسراييلو له لومړي وزير سره پر هغو لارو چارو د غور په موخه ليدنې کتنې کوي چې له مخې يې د سولې خبرې پيل شي.

هغوی چې د سولې لپاره هلې ځلې کوي، وايي د اسرايلي حکومت له خوا وروستی اعلان په قصدي ډول پارونکی دی.

فلسطيني چارواکيو د اسراييلو دغه ګام (د ناوړه نيت يوه نښه) بللې ده.
پټريس: افغان ځواکونو ته د مسوليت سپارنې طرحه جوړه شوې

هميم جلالزى

له کابله

ښاغلی پيټريس

افغان حکومت هم لا له وړاندې تياری ښوولی چې تر 2014 کاله به وکولای شي د هېواد امنيتي چارې په بشپړ ډول سمبال کړي .

په افغانستان د امريکايي او نړيوالو ځواکونو قوماندان جنرال پټريس وايي داسې يوه طرحه يې جوړه کړې چې پر بنسټ به يې په راتلونکو شپږو مياشتو کې د يو شمېر ولايتونو امنيتي چارې له نړيوالو ځواکونو څخه افغان لوري ته وسپارل شي .

ددغې طرحې له مخې به لوېديځ ولايت هرات لومړی ولايت وي چې امنيت به يې افغان امنيتي ځواکونه پر غاړه اخلي.

له دې وروسته به هم د امنيت سپارلو لړۍ روانه وي او ويل کېږي چې تر راتلونکو دوو کلونو پورې به د هېلمند او کندهار امنيتي چارې افغان ځواکونو ته وسپارل شي .

دغه دواړه ولايتونه دا مهال د زرګونو بهرنيو ځواکونو له شتون سره سره خورا نا ارامه دي او داسې ورځ به لږه وي چې د حکومتي او نړيوالو ځواکونو او مخالفو وسلوالو تر منځ پکې نښتې نه کېږي .

په افغانستان کې د سوله ساتو ځواکونو يوه وياند سنسټ بلسکي وويل په ځينو سيم کې امنيتي حالت ښه شوی او دا شونتيا رامنځته شوې چې افغان ځواکونو د امنيتي چارو سمبالتيا پر خپله غاړه واخلي .(( د افغانستان په بېلا بېلو برخو کې له بهرنيو ځواکونو څخه افغان هغو ته د امنيتي چارو د سپارلو طرحه همېشه يوه مشروطه طرحه ده .

په دې مانا په هغو ولايتونو او ولسواليو کې افغان ځواکونه کولای شي امنيتي چارې پر خپله غاړه واخلي چې ددغو سيمو کنټرول له نړيوالو ځواکونو څخه دوی ته لېږدول کېږي .

    د افغانستان په بېلا بېلو برخو کې له بهرنيو ځواکونو څخه افغان هغو ته د امنيتي چارو د سپارلو طرحه همېشه يوه مشروطه طرحه ده . په دې مانا په هغو ولايتونو او ولسواليو کې افغان ځواکونه کولای شي امنيتي چارې پر خپله غاړه واخلي چې ددغو سيمو کنټرول له نړيوالو ځواکونو څخه دوی ته لېږدول کېږي . دغه راز دغه مهالوېش په هغو سيمو کې چې ټاکل شوې ده افغان ځواکونو ته وسپارل شي په حالاتو پسې تړلی دی .

سنسټ بلسکي

دغه راز دغه مهالوېش په هغو سيمو کې چې ټاکل شوې ده افغان ځواکونو ته وسپارل شي په حالاتو پسې تړلی دی . ))

افغان حکومت هم وار له مخې تياری ښوولی چې تر 2014 کاله پورې به يې ځواکونه د هېواد د امنيتي چارو د سمبالولو جوګه شي .

د ولسمشر وياند وحيد عمر وايي د امنيتي چارو سپارل يو عادي بهير دی او دوی سم له اوسه ورته چمتو دي : (( ډاکټر صيب اشرف غني احمدزى د افغان حکومت په استازيتوب د انتقال بهير پر مخ بيايي ، تر کومه ځايه چې په يوه ولايت يا يوه مرکز کې بهرني ځواکونه افغان هغو ته مسوليتونه سپاري دا يو عادي بهير دي .

همدا اوس د کابل مسوليت د ملي پوځ او ملي پوليسو پر غاړه دى او په ځينو نورو ځايونو کې هم ورته چارې پر مخ ځي .

موږ هيله من يو چې د ليزبون تر کنفرانس وړاندې دغه موضوع ستاسو له لارې د افغانستان خلکو ته ورسوو . ))

په همدې حال کې د امريکا د بهرنيو چارو وزيرې هيلري کلينټن هم ويلي چې ډاډه ده په راتلونکي کال کې افغان ځواکونه ددې جوګه شي چې د هېواد په ځينو سيمو کې امنيتي چارې پرخپله غاړه واخلي .
د کابل شهرارا بڼ له بیارغونې وروسته (په انځورونو کې)

همیم جلالزی

له کابله

حسن بانو غنضفر

د ښځو د چارو سرپرسته وزيره حسن بانو غنضفر د ښځو لپاره ددغه ډول بڼونو جوړولو ددغه وزارت د کار مهمه برخه ده او دا مهال د هېواد په نژدې نيمو ولايتونو کې جوړ شوي دي

په پلازمېنه کابل کې د شهرارا بڼ له بيارغونې وروسته پرانستل شوی چې دا ددغه ګڼ نفوسه ښار د مېرمنو او نجونو د تفريح لپاره لومړنی ځانګړی حکومتي بلل کېږي.

دغه بڼ څو پېړۍ وړاندې مغول پاچا محمد بابر جوړ کړی و چې په افغانستان کې د وروستيو جګړو پر مهال ويجاړ شو خو اوس بېرته د امريکا او ايټاليا په مالي مرسته رغول شوی دی.

د ښځو چارو وزارت وايي په پام کې لري د افغانستان په ټولو ولايتونو کې ورته بڼونه جوړ کړي .

د شاوخوا پېنځه ميليونه وګړو په دغه ګڼ مېشته ښار او پلازمېنه کابل کې د شهرارا بڼ لومړی ښځينه حکومتي بڼ دی چې مېرمنې او نجونې د تفريح او ساتيري لپاره ورتلای شي.

دغه بڼ د کابل ښار په زړه کې دی چې شاوخوا ۶۰۰ کاله مخکې د مغولي امپراتورۍ د واکمن پاچا محمد بابر د واکمنۍ پر مهال ودان شوی و.

بابر دغه باغ د خپلې لور شهرارا پر نوم نومولی و خو په دې ورستيو کلونو کې نوم پر باغ زنانه يا د ښځو پر بڼ بدل شو.
د اوږدو جګړو پر مهال د نورو ځايونو او تاريخي ودانيو په څېر د شهرارا بڼ هم ويجاړ شو .

پرانيستل

خو له تېرو دريو کلنو راهيسې د دغه بڼ د بيارغونې چارې روانې وې .

د ښځو چارو وزارت وايي ددغه بڼ په بيارغونه يې نژدې شپږ لکه ډالره لګولي چې امريکا او ايټاليا ورکړي دي .

د باغ دېوال رغول شوی ، په منځ کې يې يو لوبغالی هم جوړ شوی ، دغه راز په بڼ کې د ننه تېرو شويو لارو کې ښايسته ډبرې لګول شوې ، د ناستې په ځايونو کې چمنونه کرل شوي او څو ځايه پکې د اوبو ابشارونه او ځړوبي هم تر سترګو کېږي.

شهرارا بڼ دا مهال يوازې د ساتيري ځای نه دی بلکې د کسبونه د زدکړې دوه مرکزونه اويو کتابتون هم پکې جوړ شوي دي. په باغ کې د ننه ډول ډول ونې او بوټي کرل شوي چې د منې په دغه موسم کې هم پکې رنګارنګ ګلونه ښکاري.

د ښځو د چارو سرپرسته وزيره حسن بانو غنضفر د ښځو لپاره ددغه ډول بڼونو جوړولو ددغه وزارت د کار مهمه برخه ده او دا مهال د هېواد په نژدې نيمو ولايتونو کې جوړ شوي دي :

''د ښځو چارو وزارت پتېيلې يې چې په لومړي ګام کې دهېواد په 34 ولايتونو کې د ښځو لپاره ورته باغونه جوړ کړي چې د خدای شکر دی دا مهال په شپاړسو ولايتونو کې دغه ډول باغونه جوړ شوي دي.''

اغلې غنضفر وويل ټول دغه باغونه به د نامتو او مشهورو مېرمنو په نومونو نوموي .

د پاچا محمد بابر د واکمنۍ دغه ښکلی بڼ تر ډېره ودان و او ويل کېږي د امېرعبدالرحمن خان او پاچا امان الله درباريان به هم د مېلې لپاره ورتلل .
کريکټ: له سکاتلند سره پايلوبې ته افغان لوبډله اعلان شوه
افغان لوبغاړى

د افغانستان لوبډله ښايي د خپل تاريخ په تر ټولو مهمې لوبې کې سيالي ته له نويو بدلونونو سره روانه ده

د افغانستان کريکټ بورډ د لويو وچو ترمنځ د سياليو يا اينترکانتينينتل کپ پايلوبې ته لوبډله اعلان کړې ده .

د دغې مهمې سيالۍ لپاره په ټاکل شوې لوبډله کې ځينې نوې څيرې ترسترگو کيږي چې کله پخوا يې په څو ورځنيو لوبو کې برخه نه وه لرلې .

نور علي ځدراڼ چې نن سبا د حج په نيت سعودي عربستان ته تللى په لوبډله کې نشته .

له کينيا سره په تيرې څلور ورځنۍ لوبه کې ځليدلي زلمي لوبغاړي جاويد احمدي او عزت الله دولتزى هم په دې نوې لوبډله کې نشته او دليل يې هم څرگند نه دى .

له کينيا سره په لوبه کې لوبيدلى خالق داد نوري هم د پايلوبې له سيالۍ ايستل شوى خو په احتياطي لوبغاړو کې يې نوم راغلى دى .

د پايلوبې لپاره به کپتان نوروز منگل وي او مرستيال يې کريم صادق غوره شوى دى .

د يادونې وړ ده چې د اسيايي لوبو لپاره په لوبو کې کپتان محمد نبي او مرستايل يې کريم صادق ټاکل شوى خو د څلور ورځنۍ لوبې لپاره بيا نبي مرستيالي نه لري .

د پايلوبې په لوبډله کې شبير نوري بيا شامل شوى دى .

شبير نوري چې په څلور ورځنيو لوبو کې د افغانستان له خوا له ايرلنډ او کانادا سره ديره ښه لوبه کړې وه په حيرانونکې توگه د سکاتلند او کينيا له لوبو ايستل شوى و .

د پايلوبې په اعلان شوې لوبډله کې محمد سميع اغا او باطن شاه نوي لوبغاړي دي .

محمد سميع اغا د اسيايي لوبو په شل اوريزو سياليو کې هم غوره شوى دى خو تيز بالر باطن شاه په لومړي ځل ملي لوبډلې کې شامل شوى دى .

د کريکټ بورډ چارواکو په خپره کړې خبر پاڼه کې دا نه دې ويل چې ولې جاويد احمدي او عزت الله دولتزى له اوسنۍ لوبډلې ليرې شوي او د نويو لوبغاړو د غوراوي دليل هم نه دى روښانه شوى .

په تيرو وختونو کې به د افغانستان د ملي لوبډلې په غوراوي کې د ملي لوبډلې کپتان او روزونکي ونډه لرله خو اوس دغه چاره د غوراوي ځانگړې اداره ترسره کوي او ويل کيږي چې د کپتان او روزونکي نظر پکې نه اخيستل کيږي .
کريکټ : محمد نبي د نوروز منگل پر ځاى کپتان شو
نبي

محمد نبي د افغانستان يو له ډيرو ښو لوبغاړو بلل کيږي

د افغانستان د کريکټ بورد د اسيايي لوبو لپاره د لوبډلې د اعلانولو پر وخت د نوي کپتان نوم هم په ډاگه کړ .

د څوارلس کسيزې نوې لوبډلې مشري به د نوروز منگل پر ځاى محمد نبي عيسى خيل کوي .

نوروز منگل د افغانستان تر ټولو بريالى کپتان دى چې له تيرو نژدې پنځو کلونو يې د ملي لوبډلې مشري کړې ده .

د کريکټ بورډ چارواکي وايي د اوس لپاره به محمد نبي يوازې د شل اوريزو لوبو کپتاني کوي .

د يو ورځنيو او څلور ورځنيو لوبو لپاره به لا هم نوروز منگل کپتان وي .

محمد نبي يو وخت د ملي لوبډلې مرستيال کپتان و خو د کريکټ بورد له هغه مقامه ليرې کړ .

د مرستيال کپتان دنده په دې وروستيو کې په پرله پسې توگه بيلا بيلو لوبغاړو ته سپارل شوې ده .

تر نبي وروسته ميرويس اشرف او له هغه وروسته کريم صادق ته دغه وياړ ورپر برخه شو .

اوس هم د نبي مرستيال کريم صادق نومول شوى دى .

د کريکټ بورډ يوۀ چارواکي بي بي سي پښتو وېبپاڼې ته وويل نيت دا دى چې ملي لوبډله د راتلونکي لپاره نوى او زلمى کپتان وروزي او په همدې دليل يې نبي د شل اوريزو لوبو کپتان ټاکلى دى .

د نړۍ په نورو هيوادونو کې هم ډير کله د پنځه ورځنيو او يو ورځنيو او شل اوريزو لوبو لپاره جلا کپتان ليدل کيږي خو په افغانستان کې دا لومړى ځل دى .

د نوروز منگل په کپتانۍ کې افغانستان د کريکټ د نړيوالې شورا د غوراوي پنځم ، څلورم او دريم پړاونه وگټل .

د نړيوالو شل اوريزو اتلوليو د غوراوي سيالۍ هم د نوروز منگل په کپتانۍ کې د افغانستان په بري پاى ته ورسيدې

د اسيايي لوبو لپاره د افغانستان په لوبډله کې ځينې نوي لوبغاړي هم تر سترگو کيږي چې په هغو کې د پام وړ زلمى لوبغاړى د کندهار اوسيدونکى محمد سميع دى .

نور علي ځدراڼ ، خالق داد نوري او عزت الله دولتزى په لوبډله کې نه دي شامل شوي .

محمد سميع په دې وروستيو کې د ولايتي سياليو په ترڅ کې ښه لوبه کړې وه : نور لوبغاړي په دې ډول دي :
لوبډله

محمد نبي ( کپتان

کريم صادق ( مرستيال کپتان )

نوروز منگل

ميرويس اشرف خروټى

اصغر ستانکزى

محمد شهزاد

سميع الله شينوارى

محمد سميع

حميد حسن

شاپور ځدراڼ

افتاب عالم

گلبدين نايب

شبير نوري

شفيق الله شفق

پر نوې لوبډله او نوي کپتان ستاسو نظر څه دى ؟ ستاسو ځينې ايميلونه به د بي بي سي په سهارنۍ خپرونه کې خپريږي
له موږ سره اړيکه ټينگه کړئ

* اړينې برخې په نخښه کوي
ستاسو نظر
د تماس تفصيل