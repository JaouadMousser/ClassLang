'पाक आतंक का रास्ता छोड़े तो बातचीत संभव'
ओबामा और मनमोहन

ओबामा और मनमोहन सिंह के बीच बातचीत हुई है

प्रधानमंत्री मनमोहन सिंह ने कहा है कि पाकिस्तान आंतकवाद से प्रेरित धमकियों से दूर हटे तो भारत उसके साथ सभी मुद्दों पर सार्थक बातचीत करने को तैयार है.

अमरीकी राष्ट्रपति बराक ओबामा के साथ संयुक्त प्रेस वार्ता के दौरान कश्मीर पर पूछे गए सवाल के जवाब में प्रधानमंत्री मनमोहन सिंह ने बड़ी ही विनम्रता से पाकिस्तान के लिए कड़ा संदेश दिया.

प्रधानमंत्री का कहना था, ‘‘जहां तक पाकिस्तान के साथ भारत के रिश्तों की बात है तो मैंने हमेशा कहा है कि एक मज़बूत, शांत और उदार पाकिस्तान भारत, दक्षिण एशिया और पूरी दुनिया के हित में है. हम पाकिस्तान के साथ संबंधों को लेकर प्रतिबद्ध हैं और चाहते हैं कि सारे विवादास्पद मुद्दों पर बातचीत हो जिसमें के शब्द (कश्मीर) भी शामिल है. हम कश्मीर के मुद्दे से डरते नहीं हैं.’’

    ये मेरा आग्रह है कि आप एक साथ बातचीत और आतंकी मशीन को सक्रिय नहीं रख सकते . एक बार पाकिस्तान आतंकवाद से प्रेरित धमकियों से दूर हो जाए तो भारत खुशी खुशी से सार्थक बातचीत करने के लिए तैयार है ताकि सारे विवाद सुलझ सकें

मनमोहन सिंह, भारतीय प्रधानमंत्री

मनमोहन सिंह का कहना था, ‘‘ये मेरा आग्रह है कि आप एक साथ बातचीत और आतंकवाद की मशीन को सक्रिय नहीं रख सकते . एक बार पाकिस्तान आतंकवाद से प्रेरित धमकियों से दूर हो जाए तो भारत खुशी से सार्थक बातचीत करने के लिए तैयार है ताकि सारे विवाद सुलझ सकें.’’

कश्मीर के मुद्दे पर राष्ट्रपति ओबामा ने कहा कि दोनों देशों के बीच मुद्दों को सुलझाना दोनों देशों के हित में है.

उनका कहना था, ‘‘दोनों देशों के बीच मुद्दों को सुलझाने के लिए अगर उन्हें लगता है कि हमारी कोई भूमिका है तो हम उसे सहर्ष निभाने को तैयार हैं. मुझे उम्मीद है कि अभी नहीं तो आगे चलकर दोनों देश बातचीत करेंगे.विश्वास बढ़ाने के क़दम उठाए जाएंगे.’’

आउटसोर्सिंग

आउटसोर्सिंग के मुद्दे पर पूछे गए सवाल के जवाब में ओबामा का कहना था कि वो इन रिश्तों को जिस तरह देखते हैं उसमें भारत और अमरीका दोनों के लिए स्थिति अच्छी है.

    जहां तक भारत की बात है. भारत अमरीका से नौकरियां चुराने के धंधे में नहीं है. जहां तक हमारा आउटसोर्सिंग उद्योग है मेरा मानना है कि इसने अमरीकी उद्योग की क्षमता बढ़ाने में मदद ही की है

प्रधानमंत्री मनमोहन सिंह

उनका कहना था, ‘‘अमरीका में भी कई लोग इस पर सवाल उठा रहे हैं. मैं इसलिए यहां आया हूं ताकि वापस जाकर कह सकूं कि देखिए मैं आपके लिए ये नौकरियां भारत से लेकर आया हूं.’’

इस सवाल पर प्रधानमंत्री मनमोहन सिंह ने कहा, ‘‘जहां तक भारत की बात है. भारत अमरीका से नौकरियां नहीं छीन रहा है. जहाँ तक हमारा आउटसोर्सिंग उद्योग है मेरा मानना है कि इसने अमरीकी उद्योग की क्षमता बढ़ाने में मदद ही की है. अभी जो सौदे हुए हैं वो आधारभूत ढांचे के क्षेत्र से जुड़े हुए हैं इसलिए हम कह सकते हैं कि हम बेहतरीन साझेदारी की दिशा में हैं. ’’

संयुक्त राष्ट्र सुरक्षा परिषद में भारत की सदस्यता के सवाल पर पूछे गए सवाल को राष्ट्रपति ओबामा ने टाल दिया और कहा कि वो इस पर वो भारतीय संसद को अपने संबोधन में कुछ कहेंगे.

भारत और अमरीका ने आतंकवाद में बढ़े सहयोग की बात की.

गुप्तचर सूचनाओं के आदान प्रदान के साथ साथ गृह मंत्रालय और अमरीकी होमलैंड सिक्योरिटी के बीच सहयोग, परमाणु शस्त्रों के प्रसार को रोकने में सहयोग, शिक्षा के क्षेत्र में सहयोग, अफ़गानिस्तान और अफ्रीका में साझा परियोजनाएं चलाने, पूर्वी एशिया पश्चिमी एशिया, पाकिस्तानी आदि नीतियों में सहयोग बढ़ाने पर चर्चा के साथ साथ स्वच्छ ऊर्जा मानसून के पूर्वानुमान पर भी सहयोग करेंगे.
भारत यात्रा पर आए अमरीका के राष्ट्रपति बराक ओबामा के खिलाफ अपना विरोध दर्ज करने के लिए माओवादियो ने भारत बंद का एलान किया है. बिहार और झारखंड के कई इलाकों में रेल-पटरियों पर धमाके किए गए.

माओवादियों ने मुज़फ्फ़रपुर के हाजीपुर रेल खंड में पटरी पर धमाका कर उसे क्षतिग्रस्त कर दिया जिससे मालगाड़ी के दस डिब्बे पटरी से उतर गए.

रेल की पटरी क्षतिग्रस्त होने के चलते रेल परिचालन ठप्प हो गया. इस रूट पर कम से कम 12 रेलगाड़ियों के रास्ते बदल दिए गए हैं.
आवाजाही प्रभावित

मुग़लसराय रेल खंड में इस्माइलपुर और ऱफ़ीगंज रेलबे स्टेशन के बीच पटरी पर बम की खबर मिली. इसके चलते पूरी रात गाड़ियों का आवागमन प्रभावित रहा.

रेलवे अधिकारियों के मुताबिक आज सुबह से गाड़ियों की सामान्य आवाजाही फिर शुरु हो गई है.

मध्यपूर्वी रेलवे स्टेशन के जन संपर्क अधिकारी ने बताया कि झारखंड में जपला इलाके के पास सतबेहेनी रेलवे स्टेशन के पास भी माओवादियों ने विस्फोट कर स्टेशन को नुकसान पहुंचाने की कोशिश की.
हादसा

इस बीच गया ज़िले के बांकेपुर प्रखंड दफ़्तर में माओवादियों द्वारा बम लगाने की ख़बर के बाद एक बम निरोधी दस्ता उसे निष्क्रिय करने पहुंचा.

इस दौरान सावधानी न बरतने के कारण बम फट गया और दो पुलिसकर्मियों की मौत हो गई. इस हादसे में दो पुलिसकर्मी गंभीर रुप से घायल भी हुए हैं.

घायल पुलिसकर्मियों को हवाई मार्ग से पटना लाया जा रहा है.

हादसे में वहां मौजूद दो पत्रकार भी घायल हुए हैं जिनका इलाज गया में ही कराया जा रहा है.
विरोध

माओवादियों ने ओबामा की चार दिवसीय भारत यात्रा का विरोध करते हुए रविवार आधी रात से 24 घंटे के बंद का आह्वान किया है.

माओवादियों ने अपनी बात सामने रखने के लिए मीडिया को जारी किए गए अपने बयान में कहा है कि भारत में ओबामा का स्वागत इस बात का संकेत है कि भारत साम्राज्यवाद और पूंजीवाद की तरफ बढ़ रहा है.
करबला में ज़बर्दस्त कार बम धमाका
करबला

करबला में बड़ी संख्या में लोग ईरान से आते हैं.

इराक़ के करबला शहर में हुए एक ज़बर्दस्त कार बम धमाके में कम से कम सात लोगों की मौत हो गई है और दर्जनों घायल हुए हैं.

ख़बरों के अनुसार के धमाका शहर के उत्तरी हिस्से में हुआ जो शिया मुसलमानों का एक महत्वपूर्ण धार्मिक स्थल है.

करबला की प्रांतीय परिषद के प्रमुख मोहम्मद अल मुस्सावी ने बताया, ''यह एक कार बम धामाका था. इलाके में उस वक्त ईरान से आए कई तीर्थ यात्री मौजूद थे. उन्हें निशाना बनाया गया.''

पुलिस अधिकारियों के मुताबिक ईरान के कुछ तीर्थ यात्रियों को लेकर जा रही एक बस इस हमले के निशाने पर थी.

ईरान से बड़ी संख्या में लोग करबला के धार्मिक स्थलों पर आते हैं.

    यह एक कार बम धामाका था. इलाके में उस वक्त ईरान से आए कई तीर्थ यात्री मौजूद थे. उन्हें निशाना बनाया गया.

मोहम्मद अल मुस्सावी

इराक़ और ईरान के तीर्थ यात्रियों के बीच लोकप्रिय इन धार्मिक स्थलों पर हमले बढ़ते जा रहे हैं.

माना जा रहा है कि ये हमले सुन्नी कट्टरपंथियों की ओर से किए जा रहे हैं.
राजनीतिक संकट

पिछले हफ्ते बग़दाद के शिया बहुल इलाकों में हुए लगभग एक दर्जन सिलसिलेवार बम धामाकों में 60 से ज़्यादा लोगों की मौत हो गई थी और कई सौ लोग घायल हो गए थे.

इससे पहले बग़दाद के एक चर्च में बंधक बनाए गए लोगों को छुड़ाने के क्रम में हुई हिंसा में कम से कम 52 लोगों की मौत हो गई थी.

जानकारों का मानना है कि इस तरह के हमलों में आई तेज़ी की वजह है कि अल क़ायदा राजनीतिक संकट से जूझते इराक़ में अपनी पैठ जमाने की आख़िरी कोशिशें कर रहा है.

इराक़ में आठ महीने पहले हुए चुनावों के बाद अभी तक सरकार का गठन नहीं हो पाया है.
